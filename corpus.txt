Бал кортлары безгә дәва һәм үрнәк өчен яратылган

Табигатьтә туктаусыз ачышлар булып торса да, әле гаҗәеп күренешләрнең иге-чиге юк. Мәсәлән, бал кортларының яшәү рәвеше генә дә – үзе бер могҗиза. Бу турыда Иске Ярмәк авылы имам-хатыйбы, Камышлы һәм Кләүле районнары имам-мөхтәсибе Габдулла хәзрәт МӨХӘММӘТКӘРИМОВ белән әңгәмә кордык.

- Габдулла хәзрәт, сез инде хәзер тәҗрибәле умартачы. Бу хезмәтне башкарганда күп кенә хикмәтле күренешләргә очрыйсыздыр. Менә шулар турында сөйләсәгез иде.

- Мин үзем умарта кортлары белән 1995 елдан бирле шөгыльләнәм инде. Ул вакытларда берничә генә оя умартам булса, бүгенге көндә инде 50 баш оя-умарта гаиләсе бар. Мин аларны күбрәк өйрәнгән саен үземә яңадан-яңа гаҗәеп ачышлар табам.

- Аллаһы Тәгалә Коръәндә бал кортларының кешеләргә дәва һәм үрнәк өчен бирелгәнен әйтә.

- Умарта кортларының гомере бары тик 21 көн генә дәвам итсә дә, ул тулысынча эшкә, файдалы хезмәткә багышланган. Аларда йоклау дигән нәрсә бөтенләй юк. Иртән аз гына таң беленү белән күзәтүче кортлар тирә-яктагы кырларны әйләнеп кайталар. Алар биюдәге кебек төрле хәрәкәтләр ясап, башка кортларга кайсы якта, нинди ераклыкта һәм никадәр бал барын белдерәләр.

Бер бал корты бер көн эчендә 20 мең чәчкәгә куна. Ә менә биш йөз кортның җыйган балы бер кашыкка сыя. Бер ана корттан 50 меңгә якын умарта кортлары үрчеп, бер гаилә булып яшәүләре - үзе бер могҗиза. Алар бүгенге көнне генә түгел, киләчәкне кайгыртып, зур бер тату җәмгыять булып яшиләр. Һәр эшче корт үз вазыйфасын төгәл үти һәм вакытында башкара. Бер ана корт тәүлегенә 2 - 3,5 мең йомырка сала. Ул үз оясындагы барлык кортларны берләштереп торучы көчкә ия булса да, бөтен булган проблемалар “җәмгыять шура”сында күмәкләшеп хәл ителә. Яңа яралган кортлар бер атна оя эчендә генә хезмәт итәләр. Аннан соң аларның һәрберсе үз өстенә йөкләнгән вазифаны аерым башкара башлый. Күзәтүче, сакчы, бал ташучы, чистартучы, яңа яралганнарны ашатучылар, ана һәм ата кортлар – аларның барысы да үз эшләрен төгәл һәм җиренә җиткереп башкаралар.

- Габдулла хәзрәт, умарта кортларын үрчетүне, алардан бал алуны һәркем дә булдыра алмый. Моның сере нәрсәдә?

- Умарта кортлары — гаҗәеп эшчән, төгәл һәм чисталыкны ярата торган җан ияләре. Кешедән тир, аракы һәм башка исләр килсә, алар аны ачуланып чага башлыйлар. Ялкау, шапшак, эчәргә яратучы кеше, әлбәттә, умартачы була алмый.

Умарта кортлары тормышыннан кешеләргә бик күп үрнәк алырга була. Аларның оясын ачканда ук хуш ис килеп тора. Бу сулыш юлларына шифа бирә.

Гомумән, бал кортлары белән бәйләнгән һәрнәрсә дә кешегә дәва һәм шифа китерә. Мәсәлән, бал, балавыз, умарта «сөте», чәчкә серкәсе, прополис – аларның барысын да чирләрне дәвалаганда кулланалар. Хәтта үлгән умарта кортларыннан да дару ясыйлар. Умартачылык продукцияләре нигезендә хәзер бик күп дарулар әзерләнә. Медицина өлкәсендә хәтта аерым дәвалау системалары барлыкка килде. Шуларның берсе — кортлардан чактыру, ягъни апитерапия.

- Коръәндә бал кортларына нигә соң шундый зур игътибар бирелә?

- Аллаһы Тәгалә бернәрсәне дә максатсыз яратмаган. Мәсәлән, ул кешегә җәза өчен чир бирә икән, аның белән бергә дәвасын да бирә. Кеше уйлансын, акылына килсен, бу җәзадан котылу юлын эзләсен өчен, төрле мөмкинлекләрен дә бирә. Кызганыч ки, кешеләр Аллаһы Тәгаләнең күп могҗизаларын белмиләр. Шуңа да алар тән саулыгын, чисталыгын һәм сафлыгын кайгыртып яшәмиләр.

Дөньяда могҗизалар бик күп. Алар барысы да җан ияләре уңай тормыш итсеннәр өчен бирелгәннәр. Менә кечкенә бөҗәкләр булган бал кортларының яшәү рәвешендә генә дә иксез-чиксез могҗизалар бар. Алар бер секундта меңәр мәртәбә канат кагалар. Кешенең шулай хәрәкәтләнүен күз алдына китерсәк, ул бер мизгелдә янып үләр иде. Умарта кортының күзләре бишкә бүленгән. Аның һәр бүлегендә 1 мең линза. Без күрә торган әйберләрне аларда 60 мәртәбә зурайтып күрә алу сәләте бар.

Алар үзләре күргәннәрне, видеомагнитофонга язылган кебек, хәтерләрендә саклыйлар. Моның өстенә аларның сиземләү сәләте көчле. Мәсәлән, чәчәк исен ике чакрымнан сизәләр. Кәрәз төзелеше шулай ук бер могҗиза. Аны күп фәннәр өлкәсендәге галимнәр үз хезмәтендә кулланалар. Бигрәк тә архитекторлар, физиклар, химиклар. Кәрәз күзәнәгенә салынган йомырка кокон белән чорнала. Аңа инфекция гына түгел, хәтта радиация дә үтеп керә алмый.

- Габдулла хәзрәт, сез, мулла буларак, һәм умартачы күзлегеннән караганда безнең бүгенге көнкүрешебезгә нинди бәя бирер идегез?

- Аллаһы Тәгалә безне гүзәл затлар итеп яраткан, зиһен һәм акыл биргән. Ләкин дә без тормышыбызны Ул кушканча гына алып бара алмыйбыз. Ызгыш-талаш, алдау-мәкер, ялкаулык, караклык, йөгәнсезлек-сабырсызлык һәм башка ямьсез кешелек сыйфатлары җәмгыятебездә торган саен киңрәк җәелә бара.

Табигатьтәге күп кенә хайваннар тормышын күзәткәндә андагы тәртипкә, җаваплылыкка хәйран каласың. Безгә, кешеләргә, алардан бик күп нәрсәгә өйрәнәсебез бар әле. 

Әңгәмәдәш - Фәрит ШИРИЯЗДАНОВ
Бердәмлек
№ 23 | 02.06.2012




БАЛАМНЫ БАКЧАГА БИРДЕМ...

Итәктә чакта сөйдерә, итәктән төшкәч көйдерә, ди халык мәкале бала тәрбияләү турында. Бүген исә әлеге гыйбарәнең мәгънәсе үзгәреп бара, дисәң дә ялгыш булмас. Баланы табып, аны тәрбияләп үстерү ата-анадан зур сабырлык һәм кү-ү-үп акча таләп итә. Бала тудыру йортларында сабыйны дөньяга китерүгә бәйле чыгымнар хакында газетабыз язган иде инде. Әмма бала үсә төшкән саен әлеге күренеш тормыш чынбарлыгын киңрәк чагылдыра.

СӨЕНЕЧМЕ, КӨЕНЕЧМЕ...

Кая гына барса да, кем белән генә аралашса да, әни кешенең сүзе һәрвакыт бала һәм аны тәрбияләүгә бәйле мәсьәләләргә барып төртелә. Бүген ике яшьлек улым бакчага йөри. Бу хакта чын мәгънәсендә сөенеп әйтә алам. Чөнки декрет ялыннан соң сабыеңны балалар бакчасына урнаштыру, юллама алу авырлыклары турында һәр ата-ана да яхшы белә. Мәгариф министрлыгыннан алынган мәгълүматлар буенча, бүген Татарстанда барлыгы 23 мең бала бакчага урнашу өчен чират тора. Урнаштырмас идең, күпчелек гаилә башлыклары гаиләләрен тәэмин итәрлек хезмәт хакы алып эшләми. Ел ярым вакыт узу белән аналарга бала караган өчен пособие дә түләнми башлый. Синең фатирга, газга, суга акча каян алып түләвең, иреңнең киләсе хезмәт хакына кадәр генә дип күршеләрдән бурычка алып, аны ашау-эчү, йорт кирәк-яракларына тотуың берәүне дә кызыксындырмый.

Бер танышым кызын дәү әнисе белән калдырып эшкә чыкты. Әй аның ул чактагы сөенүләре!.. “Урамда күз ача алмаслык буран булганда да, өйгә кире әйләнеп кайтасы килми”, - дип әйтә иде ул. Әмма соңгы арада, Алинәсен, ниһаять, балалар бакчасына урнаштыргач кына, дустымның фикере үзгәрде дә куйды: “Мин эшләгән 5-6 мең сум акчадан ни файда: аның яртысы юлга китә, калганы - балалар бакчасы өчен түләүгә. Кызымны бакчадан алып, өйдә генә утырыргамы әллә, дип тә уйлана башладым...”

 

БАРЫБЫЗ ДА ТҮЛИ

Балалар бакчасына чыгымнар законда каралган 413 сумнан алып 936 сумга кадәр булган айлык түләү белән генә чикләнми шул әле. Биредә ата-аналардан акча җыю юллары оста итеп уйланылган һәм, урыслар әйтмешли, алар “безотказно работают”.

700 сум. Бакчага йөри башлаганга бер ай да үтмәде, келәм белән уенчыкларга дип шуның кадәр акча алып килергә куштылар. Ризамы син, юкмы, бармы синдә ул кадәр акча, юкмы – анысы берәүне дә борчымый. Бакчага урнашканда болай да бурычка баткан бер ана әлеге акчаны бирмәскә карар кылган. Чөнки “Мәгариф турында”гы законда, учреждение ихтыяҗларына ата-аналар ирекле рәвештә генә акча бирә ала, дип ачык аңлатылган. Ата-аналар комитеты рәисе итеп сайланган икенче бер ана: “Без барыбыз да балаларыбызны акча түләп урнаштырдык. Аларның барысы да тигез. Балагызның маңкасын сөртергә кәгазь яулыклар безнең чуттан алынырга тиеш түгел”, - дип аның авызын тиз япкан.

Ул да түгел хуҗалык кирәк-яраклары исемлеген китереп тоттырдылар. Исемлектәге товарларның иң арзанын гына сатып алган очракта да 600 сум акча кирәк. Исемлектә ни генә юк: ике исле сабын, кер юу порошогы, төсле карандашлар, пластилин, кайчы... Ярар инде, дидек күбебез, мондый кирәк-яраклар елга бер тапкыр гына алына диделәр ич...

Шуның белән җыясы җыелып беткәндер инде дип, җиңел сулап куйган ата-аналарны бер көнне тагын күңелсез сюрприз көтә иде. Ике яше тулмаган, бер урында 2-3 минуттан да артык утырып торырга күнекмәгән балаларга курчак театры күрсәтәчәкләр имеш. Моның өчен янә 40 сум түләргә. Башкаларга театр күрсәткән вакытта балаң берүзе карамый калмаячак, шуңа күрә бу очракта да акча бирү мәҗбүри куелды.

Гадәттә бакча ихтыяҗларына дип ата-анадан акча сорар алдыннан тәрбиячеләр алдан ук “әзерлек” эшләре алып бара башлый. “Улыгыз тешләшә, башкаларга суга, уенчыкларын тартып ала.” “Кызыгыз маңкалаган, иртәгә китермәгез, без авыру балаларны алып калырга тиеш түгел...” Үз баласы хакында кемнең зар ишетәсе килсен, һәркем яхшыга өметләнә. Тәрбиячеләрнең бу сүзләреннән мескен ата-ана бөтенләй коелып төшә, гәрчә нарасыен тешләшергә, сугышырга өйрәтмәсә дә, үзен гаепле итеп хис итә башлый. Әле бит икенче көнне дә шул маңкалы баланы алып килергә туры киләчәк, температурасы булмаган көе өйдә утырып булмый, эштә “больничный”га китүчеләрне сөймиләр. Ахыр чиктә сораганнарын бирми булдыра алмыйсың.

 

ТӨЙМӘ САКЧЫСЫНА ХЕЗМӘТ ХАКЫ КИРӘК

Бер ана балалар бакчасында коляскасын онытып калдырган. Коляскалар өчен махсус бирелгән бүлмәгә куйган булса да, икенче көнне килеп караса, аннан җилләр искән. “Берәрегез ялгышлык белән алып киткән булса, зинһар инде, кире кайтарып бирегез,” - дигән язу да элеп карады ул. Тик колясканы китереп бирүче булмаган. Балалар бакчасында сакчы да бар, аның өчен ай саен бала башыннан 150 сум акча җыеп алалар. Кайбер ата-аналар, бу күңелсез хәлдән соң сакчыга акча түләмәячәкбез, аның нигә кирәге бар, дип каршы сөйли башлаганнар иде, авызларын тагын бик тиз яптылар: “Сакчы әйберләр өчен җавап тотмый. Ул берәр гадәттән тыш хәл килеп чыккан очракта гына махсус төймәгә баса.” Менә сиңа мә! Бакчада йөздән артык бала булуын исәпкә алсаң, ата-аналардан җыелган акча кимендә 15 мең сум тәшкил итә дигән сүз. Димәк, шул кадәр акчаны бакчаның ишек төбендә тәмәке тартып утырган абзыйның төймәгә басарга тиешлеге өчен генә түлибез булып чыга түгелме соң?!

Башка балалар бакчаларында сакчы өчен 75әр сум гына җыялар. Бу турыда сүз кузгаткан ата-аналарны бакча хезмәткәрләре: “Киләчәктә бездә дә шулай булачак. Тик әлегә балалар саны аз, шуңа артык түлисез”, - дип тынычландырдылар. Шулай итеп, бала саны аз булганга да ата-аналар гаепле, булмаган балалар өчен дә алар түли булып чыга.

Шунысы кызык, моңа беркем чик тә куя алмый. Чөнки чиновниклар балалар бакчаларында, мәктәпләрдә сакчы өчен ата-аналардан җыела торган акчаның законлы булуын раслыйлар, калган чыгымнарның гына бюджет тарафыннан капланырга тиеш булуын ассызыклыйлар.

 

АЛДА ӘЛЕ...

Акча түлисе килмәгән, яки моңа мөмкинлеге булмаган ата-аналарга мәктәпкәчә яшьтәге баласы белән өйдә утырырга була анысы. Әмма аннары соң нишләргә? Мәктәпләрдә ата-аналардан җыелган акча күләме арта гына, дип ышандыра тәҗрибәле ата-аналар. Узган җәйдә почтада бер әбинең андагы хезмәтәрләрдән, мәктәпнең исәп-хисап счетына сезнең аша акча күчереп буламы, дип соравын ишеткәч, тирә-яктагылар: “Нинди акча турында сөйлисез?”- дип кызыксындылар. “Оныгым беренче класска бара, шуның өчен акча түләргә кирәк”, - дип җавап кайтарды әби кеше. Бу күренеш тә гадәтигә әйләнеп бара икән. Мисал өчен, Казанның 19 нчы гимназиясендә Иганәчеләр советы утырышында гимназия директоры һәм совет рәисе тәкъдиме белән 1 нче сыйныфка укырга килүче балаларның ата-аналарыннан 10ар мең сум күләмендә кертем түләтергә дигән карар чыгарылган. Бу чара гимназиягә укырга кергәндә балалары тест тикшеренүләрендә тиешле балл җыя алмаган һәм яшәү урыны буенча әлеге уку йортына туры килмәгән гаиләләргә карата кулланылган.

 Башкаланың 121 нче гимназиясендә оешкан хәйрия фондына узган ел ай саен 43 мең сум акча кереп барган. 1 нче сыйныфка кабул ителүче балаларның әти-әниләреннән башта 4,5 мең сум түләткәннәр, моннан тыш башлангыч сыйныф укучылары ай саен - 150 сум, урта сыйныфлар - 100әр сум, чыгарылыш сыйныф укучылары исә 1 мең сум акча кертеп барган. Совет районы судына фонд эшчәнлеген туктатуны сорап юлланган дәгъва канәгатьләндерелгәч кенә, иркен сулыш алган ата-аналар.

ТР Мәгариф һәм фән министрлыгы коллегиясендә чыгыш ясаган вакытта Татарстан прокуроры Кәфил Әмиров китерде бу мисалларны. “Республика прокуроры буларак ассызыклап әйтәм: укучыларның ата-аналарыннан нинди дә булса максаттан акча түләтү, җыю – законсыз гамәл. Бу Россия Федерациясе Конституциясенең “Мәгариф турында”гы законына каршы килә. Биредә дәүләтнең түләүсез башлангыч, гомуми урта белем бирүгә гарантиясе бозыла”, - дигән иде ул.

 Әйтүе ансат шул. Ата-анасы акча бирмәгән баланың киләчәктә дә бу учреждениедә тәрбияләнәсе бар бит әле. Ә андыйларга нинди караш булуы хакында ата-аналар яхшы хәбәрдар. “Принципка китеп” күрше хатыны шулай бер түләмичә караган иде, нәтиҗәсе бер дә күңелле булмады: 6 яшьлек Талияне тәрбияче апалары бер бәйрәм концертында да катнаштырмый башладылар. Бала тиешле игътибар булмавыннан зарланып, өйгә кайтып елый торганга әйләнде. Ата-ана йөрәге күпме чыдый ала соң? Чыгарылышка 4-5 ай вакыт калгач баласын бакчадан алды күршем, түзмәде. “Киемнәрен барып алганда йөрәгем сыкрап куйды. Дүрт ел буе йөргән, инде күңелгә якынаеп беткән бакча белән шулай хушлашырбыз дип башыма да килмәгән иде”, - дип сөйләде ул бу хакта.

Чулпан ХӘЙРУЛЛИНА
Ватаным Татарстан
№ 126 | 25.06.2008




Самар эшкуары русча-татарча сөйләүлек бастырды

Самарда Русча-татарча сөйләүлек дөнья күрде. Самар эшмәкәре Ильяс Шәкүров барлык чыгымнарны үз өстенә алган. 5000 данәдә чыккан әсбапны бүләк итеп таратмакчылар.

Русия киңлегендә татар милли хәрәкәтенең үсештә булган төбәкләре арасында Самар аерым урын алып тора. Милли хәрәкәттә эшкуарларның катнашуы – үзенә бер уңыш. Татар авылларының тарихын язу гадәти хәлгә әйләнеп бара. Инде татар теленнән кулланма әсбаплар дөнья күрә башлады. 5000 данә белән басылган русча-татарча сөйләүлек тиздән укучылар кулына килеп керәчәк.

 

Сөйләүлек 123 биттән тора һәм 29 бүлекне сыйдырган. Грамматика нигезләрен эченә алуы да җыентыкның дәрәҗәсен үстәрә. Шунда ук ир-ат һәм хатын-кызлар исемнәре бирелгән. Татар халык мәкальләре дә рухи мирас үрнәге итеп кабул ителә.

 

Сөйләүлек мәшһүр шагыйребез Габдулла Тукайның 125 еллыгын да истә тотып, авторның алты шигырен эченә алган. Алар – "Туган тел", "Туган авыл", "Бәйрәм бүген", "Кызыклы Шәкерт", "Гали белән Кәҗә", "Бала белән Күбәләк".

 

Самардагы барлык татар милли оешмалары турында тыгыз эчтәлекле мәгълүмат бирелгән.

 

Җыентыкны Кадрия Фәтхуллова һәм Әлфия Йосыпова әзерләгән.

 

Барлык чыгымнарны үз өстенә Гомәр углы Ильяс Шәкүров алган.

 

Ильяс әфәнденең әнисе Алия ханым Шәкүрова тумышы белән Ульян өлкәсенең Корсун районында урнашкан Татар Горенки авылыннан. 36 ел буена Самар өлкәсенең Теплый Стан авылында татар телен укыткан. Заманында Татарстан җөмһүрияте мәгариф министрлыгы тарафыннан бүләкләргә лаек булган шәхес.

 

Ильяс Шәкүров, 5000 данә китапны ничек таратырга уйлыйсыз, дигән сорауга болай дип җавап бирде:

 

"Октябрьнең 15ендә Сөмбелә бәйрәме уздырыла. Шул бәйрәмгә килгән тамашачыларга бүләк итеп таратачакбыз. Самар төбәгендә 130 мең татар яши, сүзлек хуҗасын табачак".

 

Самар татарларының рәсми сайты – tatarlarsamara.org мөхәррире Наилә Сабирҗанова болай диде:

 

"Ильяс әфәнде Шәкүров – милли хәрәкәтнең генераторы. Безнең сайт та аның тәкъдиме белән ачылды. “Яктылык” мәктәбенә зур реклам кампаниясен үз җилкәсенә алды. Татар байларының берләшмәсен оештырды.

 

“Яктылык” мәктәбендәге яхшы укучыларга стипендия бирә. Үз акчасына балаларны Казан карарга җибәрә. Хәзер менә Самарда татар радиосын ачу нияте белән яна. Аның иганәчелек хезмәте әйтеп бетергесез.

 

Шуны да өстәргә кирәктер. 10 сентябрьдә Гали авылында Бөтенрусия татар авылларының ат чабышлары уздырыла. Ильяс Шәкүров анда да – төп иганәчеләрнең берсе".

Шамил БАҺАУТДИН
Азатлык
№ | 31.08.2011




Кемгә бәхет, кемгә ләхет…

Катнаш никах арта барган саен

«Урыс баҗай» үрчи шәбәрә,

Бездә генә бетә, юкка чыга

Гасырлардан килгән шәҗәрә.

 

Илдус Гыйләҗев.

 

Катнаш никахлар элек-электән үк булган. Җир шары дәүләтләргә бүленә башлагач, дәүләтара сугышлар күбәеп киткәч, җиңүчеләр җиңелгән илнең меңләгән егет­ләрен һәм кызларын коллыкка алып кайта торган булган. Мондый хәлләр бигрәк тә Александр Македонский җитәкләгән яуларның нәтиҗәләреннән күренә.

 

Тарихчылар язуынча, А.Македонский яңа эрага кадәр 340-330 елларда Кече Азия, Мисыр, Персия, Һиндстанга ясаган сугышчан походларыннан бала тудырырга сәләтле дистәләгән мең кызны кол итеп алып кайткан һәм үз иленең ир-егетлөренө көчләп икенче, өченче хатынлыкка биргән. Шулай итеп, А.Македонский яу кырларында ятып калган сугышчыларга алмашка 18-20 ел эчендә яңа гаскәр әзерләп, яңа походлар ясарга ниятләгән.

 

Дәүләтләр арасында дуслык мөнәсәбәтләре урнаштыру, сугышлар булдырмау, тынычлыкта яшәү — бусы да катнаш никахларның дәүләтара аралашуга йогынты ясау нәтиҗәсе. Тарихта билгеле булган унга якын Мария-Стюарт, Тюдор, Теадор, Антуанетта һәм башкалар Аурупа илләре императорлары һәм корольләренең кызлары буларак, күрше ил патшаларының улларына әтиләре кушуы буенча кияүгә чыга һәм соңрак кайберләре хәтта императрица дәрәҗәсенә кадәр күтәрелә. Мондый хәлләр Русия тарихында да була. Мисалга Әби патша — Екатерина Икенчене китереп була. Тумышы белән алман кенәзе кызы булса да, ул озак еллар Русия императрицасы булып тора. Күргәнебезчә, катнаш никахта, заманына карап, төрле ният белән торганнар. Чорына карата аларның файдалы да, тискәре дә яклары булган.

 

Нәрсә соң ул катнаш никах? Бу турыда урыс лингвисты. Владимир Дальнең «Аңлатмалы сүзлеге»ендә дә, «Татар теленең аңлатмалы сүзлеге»ндә дә бернинди мәгълүмат бирелми. Безнең аңлавыбызча, катнаш никах — ул ике милләт, ике дин вәкиленең парлашып, гаилә корып яшәве. Бәхетлеме, озын гомерлеме соң мондый гаиләләр?

 

Аерылучылар арасында катнаш гаиләләрнең күп булуы борчый. Моңа сезнең мөнәсәбәтегез нинди?» — дигән сорауга, Татарстан ЗАГС идарәсенең бүлек мөдире Б.Хафизов бер татар гәзитенә биргән интервьюсында болай ди:

 

— Шәхси карашыма килгәндә, тискәре карыйм. Христианнар белән мөселманнар кушылып төзелгән никах озын гомерле булмый. Соңгы елларда бу бик нык күзәтелә башлады... Олыгайгач, аерылышучылар арасында катнаш гаиләләрдән күп мисал китереп була. Алар кем кая — мәчеткәме, чиркәүгәме йөрисен хәл итә алмый. Икесе ике төрле гыйбадәтханәгә йөргәч, ике төрле фикер туа. Бу шулай ук бәхәскә китерә. Әмма шул ук вакытта без мондый никахларны чикли дә, тыя да алмыйбыз, чөнки яшьләргә үзләренә пар сайлауда тулы ирек бирелгән.

 

Анысы шулай, сүз дә юк! Һәм яшьләр шул «тулы ирек»тән бик тулы файдалана да инде. Беркем белән дә киңәшмичә, ризалык алмыйча, алда нәрсә булачагын, нәрсә күрәселәрен уйламыйча, күз алларына да китермичә, өйләнешәләр дә куялар. Ә алда күрәселәре, киртәләр — бихисап.

 

Шуларның берничәсен генә атап үтик. Әйтик, бала тугач, аңа исемне татарчамы, урысчамы кушарга? Чукындырыргамы, юкмы? Сөннәткә утыртыргамы, юкмы? Бала белән гаиләдә нинди телдә аралашырга? Үлем-китем була калса, аны соңгы юлга христианчамы, мөсел­манчамы озатырга? Бу мәсьәләләрнең берсе дә бәхәссез, шома гына чишелми: һәр як юрганны үзенә таба күбрәк тартырга тырыша. Менә шул вакытта башлана да инде гаиләдә ыгы-зыгы. Бу инде савыт-саба шалтыравы гына түгел, ә күпкә көчлерәк гауга. Шәм булып кына янган гаилә учагы утына май сибүчеләр дә табыла. Балаларының өйләнешкәненә ризасызлыкларын тыштан белдермичә, эчтән генә ут йотып йөргән ата-аналарның да түземлеге бетеп, телләре ачыла башлый. Мәсәлән, гаиләдә яшь бала чирли башлагач:

 

— Конечно, будет болеть, он же не крещённый, — дип, баланы тизрәк чукындырырга кушалар. Моңа, әлбәттә инде, бер як каршы тора. Тик шулай да, икенче як качып-посып кына, баланы барыбер чукындыра, һәм бу хәл зур тавыш кубуга бер сәбәп була.

 

Өйдә кечкенә генә бәла килеп чыкса да:

 

— То ли еще будет в этом неосвященном доме без икон и креста! — дип куркыталар һәм тиз генә чиркәүдән попны чакырып, йортны изгеләндерергә, бер почмакка икона һәм тәреләр урнаштырырга кирәк, диләр. Яшь гаиләдә савыт-саба шалтырый башлагач, урыс кодалар татар кодаларына үпкәләп, аларны гаепләп: «Ох, уж эта татарва! — дип, кодаларын гына түгел, милләтебезне дә кимсетүдән тайчанмый.

 

Бу җәһәттән минем «Татар календаре»нда урнаштырылган «Үкендерә» дигән мәкаләдән бер-ике өзек китерәсем килә. Аны Чаллы шәһәреннән Гөлфия Ш. язган.

 

«Кайчандыр мин язмышымны урыс егете белән бәйләп яшәгән идем. Тик яшәү түгел иде бу, әкрен генә үлеп бару иде. Тәнемнең түгел, рухымның, аңымның. Башта күбәләкләр кебек уйнап кына очкан идек. Иң беренче улыбыз Илья тугач, Сергей миңа тәреле чылбыр бүләк итте. Әни: «Такма» дип каргый-каргый еласа да, тактым. Икенче балабыз Елена хөр­мәтенә дә ирем бүләк әзерләгән иде, кулыма Мәрьям ана сурәтен тоттырды. Миңа инде марҗа булырга бер генә адым калган иде: чиркәүгә барып чукынмакчы идек без. Сергей башка берәү белән хыянәт итте миңа. Анасы котыртты аны, яратмады мине каенанам, гел «татарка» — дип ысылдый иде. Мин хыянәтне авыр кичердем, хәтта авыруга сабыштым. Сергейның сүзләре генә үтерде. Беләсезме, ул өйдән чыгып киткәндә ни әйтте: «Сез, татар кызлары — сатлык җаннар, урыс ирләре өчен иблискә динегезне дә, иманыгызны да сатасыз. Безнең кызлар, ичмасам, татар иренә чыкса да, үз телен онытмый, диненнән көлми, үлгәнче милләтенә тугры кала. Кыскасы, миннән үзеңә хөрмәт көтмә. Син — сатлык!» — диде.

 

Күргәнегезчә, урыс егетләре татар кызларын тыйнак, сабыр, йомшак күңелле, тугрылыклы, ирне-ир дип, хөрмәт итеп, буйсынучан булулары өчен ярата. Аллага шөкер, бүген дә байтак кызларыбыз бу күркәм сыйфатларга ия булып кала. Тик шулай да хәзерге заманда артык тыйнак, сабыр булырга да ярамый, киресенчә, бераз әрсез дә, үз-үзеңә нык ышану, үзеңне яклый-саклый белү кебек сыйфатларны да тәрбияләргә кирәк икән. Фәкать шундый булганда гына, бу тормышта үз урыныңны табып, телеңне, динеңне, гореф-гадәтләреңне үз итеп, яратып, татар булуың белән горурланып яшәрсең. Тик шул вакытта гына урыс егетләре һәм башка милләт вәкилләре дә безнең егетләребез һәм кызларыбызны кимсетеп, авыр сүзләр әйтә алмас.

 

Бик күп ата-аналар, яшьләр үзләре дә, катнаш никахларның күбәюен көчле мәхәббәт хисләре белен аңлатырга тырыша. Шәхсән мин үзем моның белән килешә алмыйм. Мәхәббәт — ул тотып алып та, буйсындырып та булмый торган күктәге яшен уты түгел ләбаса. Миңа калса, бу сылтау гына. Ата-аналар балаларында динебезгә, телебезгә, мил­ләтебезгә карата мәхәббәт тә тәрбияләргә мөмкин, ә яшьләр шул тәрбияне ала алмаганлыгын аклау өчен генә шулай сөйләнә. Мәхәббәт хисләрен бит яшьләр, кирәк икән, сүндерә, йөгәнли, буйсындыра, ө кайвакыт дөрләтеп кабызып, яндыра да белергә өйрәнергә тиеш. Менә шул була инде чын егетлек! Урыс кодаларның, баҗаларның күбәюендә мин, беренче чиратта, ата-аналарны гаепле, дип саныйм.

 

Үткән бер якшәмбедә безнең җирле «Яңа дулкын» телетапшыруында бер абыйны өч баласы юбилее белән тәбрик итте. Котлау азагында балаларның (Наил-Мария, Фәрит-Наталья, Наилә-Иван) һәм унга якын оныкның урысча исемнәре яңгырады.Тәбрикләүләрне тыңлагач, һуштан кала яздым. Бер йорт булып кунакка җыелган кияү-киленнәрнең, оныкларның ник берсе килеп, кочып «Ни хәл, бабакай», «Исәнме, әбекәй» дип сәламли дә алмагач, ничек инде бу гаиләне татар гаиләсе дип санарга мөмкин?! Кызганыч, бик кызганыч.

 

Өлкәбездә халык саны буенча татарлар икенче урында тора. Шуңа күрә бик күп урыс авылларында 5-6ар катнаш гаилә яши. Күптән түгел шундый гаиләләрнең берсендә фаҗига була — яшүсмер егет авариягә юлыгып, җан тәслим кыла. Әтисенең вахтадан кайтуын өч көн көтәләр. Ә аңарчы мәет яткан өйнең ишеген ачып, ник бер кеше керсен: урыслар мәеткә мөселман дип карый, татарлар — христиан дип. Менә бит тормышта нинди аяныч хәлләр дә була, җәмәгать!

 

Күптән түгел бер гәзиттә татар егете белән әңгәмә укырга туры килде. Анда ул татар егетләрен урыс кызларына өйләнергә димли, янәсе, ул кызларны ирләре татарча сөйләшергә (теләмиләр икән — көчләп), ә алар үз чиратында балаларын татарчага өйрәтер. Шулай итеп, урысларның да бер өлешен татарлаштырып, татар халкының санын тагын да арттырып булыр.

 

Нинди балалык, нинди ахмаклык! Шәһәр җирендә яшәп (катнаш гаиләләрнең 95 проценты шәһәрдә яши, дисәк, һич тә ялгышмабыз), кем инде татарча сөйләшергә өйрәнсен ди, анда татарлар хәтта үз телләрен дә оныта түгелме? Мин беләм, бер катнаш гаиләдә урыс хатыны, гомере буе авылда татарлар арасында яшәп тә, ник бер сүз татарча әйтсен. Алты баласының бары берсе генә татар гаиләсе корды, калган бишесе дә урыска өйләнде, урыска кияүгә чыкты. Менә сиңа «татарлаштыру»!

 

Җәмәгать, дөньяга без татар, мөселман булып туганбыз икән, милләтебез, гореф-гадәтләрен, динебез кагыйдәләрен, кануннарын яратып, ихтирам итеп, аларга буйсынып яшәргә насыйп итсен, соңгы юлга да мөселман, татар булып китәргә язсын иде. 18-20 яшендә катнаш гаилә корып, 50-60 елдан артык башка мохит кагыйдәләренә буйсынып, үз кавемен онытып яшәгән кешенең туган ягына, милләтенә, нәселенә карата мәхәббәт хисләре дә сүрелә. Яшьләргә әйтәсе килгәнем шул: олы тормыш юлына аяк басканда әти-әниләрегезнең, туганнарыгызның, дусларыгызның сүзенә колак салыгыз, башка милләт вәкилләре белән аралашып, дуслыкта гомер итегез, әмма ләкин алар белән туганлашырга ашыкмагыз! Соңыннан әти-әниләрегез, туганнарыгызга да, үзегезгә дә үкенерлек булмасын.

 

Ульяновски өлкәсе, Иске Кулаткы бистәсе.

Рәшит АВВӘСОВ, Русиянең атказанган мәдәният хезмәткәре
Musulman.su




Русия кышкы вакытка күчәчәк

Русиянең Дәүләт думасы кышкы вакытка күчүне кире кайтаручы канунны икенче һәм өченче укылышларда кабул итте.

Быел октябрь азагында Русия кышкы вакытка күчәчәк. Яңа канун нигезендә вакыт зоналары тугыздан унга кадәр артачак. Яңа зонага Удмуртия һәм Самар өлкәсе керәчәк. Анда сәгать Мәскәү вакытыннан бер сәгать алда барачак. Әлеге вакыт зонасына Татарстанның да керү ихтималы бар иде.

Сәгатьне елына ике тапкыр ким дигәндә 110 илдә күчерәләр. Әлеге системны көндезге вакытны эффектив куллану өчен ХIХ гасырда Яңа Зеландия галиме тәкъдим иткән булган. Русиядә сәгатьне 1917 елда күчерә башлаганнар, әмма бу бер елдан туктатылган. 1930 елда вакыт бер сәгатькә алга күчерелгән. Язгы-кышкы вакытка күчү 1981 елда кире кайтарылган.

2011 елда ул чордагы президент Дмитрий Медведев "сәгать күчерү кешеләргә стресс", дип бу чараны туктаткан. 

---
Азатлык
№ | 01.07.2014




17.01.2014 Тарих
Татарстан архивы татар тарихына кагылган документларны туплый

17 гыйнварда Татарстан баш архив идарәсе еллык эшенә нәтиҗә ясый. Идарә башлыгы Данил Ибраһимов архивларның татар тарихына багышланган документларны туплау эшен дәвам итәчәген әйтә.

Гыйнвар ахырында Казанда Япониядәге татарлар тормышына багышланган чара үтәчәк. Бу чара вакытында андагы татар тормышына кагылышлы документларны Татарстанга алдыру турында да сүз булачак.

"Япониядә безнең татар эмигрантлары үзләренең татарча газетларын чыгарган. Гыйнвар ахырында Япониядән галимнәр киләчәк. Алар белән без башта Мәскәүдә, ә аннан соң Казанда очрашып, татар эмигрантларына, аларның эшчәнлегенә һәм аларның документларын кайтаруга багышланган семинар үткәрәчәкбез", диде Ибраһимов.

Архив идарәсе Беренче дөнья сугышы вакытында әсирлеккә эләккән татарларның документларын, алар башкарган әсәрләрне Германиядән Татарстанга алдыру өчен дә эш башлаган.

Ибраһимов сүзләренчә, Төркия архивчылары белән хезмәттәшлек аеруча нәтиҗәле: 1995 елдан бирле Татарстанга Төркиядән татар халкы тарихына караган биш йөздән артык XV-XX гасыр документларының копияләре кайтарылган. Бу документлар нигезендә ике документаль җыентык басылган.

"Хәзер дә Төркия архивчылары белән аралашып торабыз. Узган ел без Төркиянең Казандагы консулы Сабри Тунч Ангылы әфәнде белән очраштык, Татарстан һәм Төркия архивчыларының хезмәттәшлеген тагын да үстерү юллары турында сөйләштек, конкрет чаралар билгеләдек. Шуларның берсе – ике якны да кызыксындырган темалар буенча документаль җыентыклар әзерләү һәм бастырып чыгару", ди Ибраһимов.

Соңгы елларда архив идарәсе Иран белән дә элемтәләрне ныгыта. "Иранның милли архивында һәм милли китапханәсендә булып безнең Алтын Урда чорына кагылган документларның күбесен алып кайттык инде. Бу документлар нигезендә электрон журнал чыгарырга уйлыйбыз. Иран галимнәре безнең татар тарихына кагылышлы документларны өйрәнеп җибәрәчәк, без исә үз чиратыбызда, бездәге Иран тарихына мөнәсәбәтле документларны өйрәнеп бу электрон журналда бастырырга уйлыйбыз. Күптән түгел генә "Казанда Иранны өйрәнү" ("Иранистика в Казани") дигән җыентык чыгардык", ди Ибраһимов.

Архив идарәсе Казакъстан, Кыргызстан, Польша, Болгарстан архивчылары белән дә элемтәләр урнаштырган.

2014 елда да архив идарәсе татар тарихына, аның иҗатына багышланган аудио язмаларны цифрлаштыру эшен дә дәвам итәчәк. "Безнең радио-телевидениедә сакланган 40 меңгә якын язманы цифрлаштырдык инде. Анда татар халык җырлары да, классик әсәрләр дә бар. Бу җәүһәрләрне саклап калу өстендә без күп кенә эш башкарабыз", ди Ибраһимов.

Аның сүзләренчә, чит илләрдә һәм Русия төбәкләрендә сакланган татар халкы тарихына кагылган документларны Татарстанга кайтару һәм аларны Милли архивта туплау өчен бик күп еллардан бирле башкарылып килә торган эшләр алга таба да дәвам итәчәк.

Баш архив идарәсе карамагында Милли архив, Тарихи-сәяси документлар архивы, Эш-хезмәт документлары архивы, Татарстанның аудиовизуаль документлары архивы, Матбугат архивы эшли. Һәр архив махсус юнәлеш буенча документларны барлый, туплый һәм файдаланучыларга җиткерә.  


Азатлык
№ | 16.01.2014




ИДЕЛ” ЖУРНАЛЫ ЯҢА ҖИТӘКЧЕГӘ КАРШЫ

“Татмедиа” вәкилләре “Идел” журналына килеп 15 октябрьдә яңа баш мөхәррир Рифат Фәттаховны тәкъдим иткәндә басма хезмәткәрләре каршылык күрсәтеп очрашудан чыгып киткән.

16 октябрь көнне “Идел” журналистлары, хезмәткәрләр Татарстан президентына хат язып, аңа имзаларын куеп бу хатны Шәймиевкә илтә китте. Алар журнал урнашкан бина ишек алдына җыелып каршылык күрсәтеп эшкә чыкмаска кирәк, бу хәлне болай гына калдырырга ярамый дип тә сөйләштеләр. Араларында “минем ике балам бар, мин ничек аларны туйдырыйм, эшкә чыкмыйча булдыра алмыйм” диючеләре дә бар иде.

 

“Мин бу хәлне безнең фикерне санга сукмау дип бәяләдем. Бу мәсьәләдә “без Рифат Фәттахов белән эшләргә теләмибез” дигән сүз әйтелде бит инде. Сезнең нәрсә теләвегез безне кызыксындырмый дигән әйбер килеп чыга. Ркаил Зәйдулла, Нәбирә Гыйматдинова, Хәбир Ибраһим, Гәүһәр Мәһдиева - ничә язучы утырабыз, безнең бик яхшы тупланган коллективыбыз бар. Бу иҗат берлеге зур язучылардан, зур тәрҗемәчеләрдән тора. Шуны санга сукмыйча бөтенләй язучы булмаган, безнең өлкәдән булмаган бер кешене китереп утырталар”, ди күренекле журналист Искәндәр Сираҗи.

 

Журналның 15 октябрьгә кадәр баш мөхәррире булып эшләгән Нәбирә Гыйматдинова сүзләренә караганда, “Татмедиа” түрәләре белән сөйләшкән вакытта алар яңа җитәкчеләре итеп “Идел”нең бүлек мөдире, менеджеры, язучы Хәбир Ибраһимны яки “Тукай” музее мөдире Рәмис Әймәтне күрергә теләгән.

 

Хәбир Ибраһим Фәттаховның билгеләнү хәбәрен ишеткән барлык татар журналистларының да үзләренә теләктәшлек белдерүен әйтә. “Беркем дә аның монда эшләвен теләми. Бөтенесе шакката. Без иҗат кешеләре, шуңа кешегә ышанабыз. Үзебезнең кешене куярлар дип “Татмедиа”га ышандык. Безнең арада да баш мөхәррир булырлык кешеләр бар. Шул ук Ркаил Зәйдулла, Нәгыйм Шакаев, үзем дә бу эшкә алынып бер-ике ел эшли алам. Безнең зур ялгышлык Нәбирә Гыйматдинованың үз урынына кеше әзерләмәвендә булды”, ди Хәбир Ибраһим.

 

16 октябрь көнне Рифат Фәттахов яңа эш урынына чыкты. Ул быелның язына кадәр “Татарстан” журналының баш мөхәррире булып эшләгән иде. “Бүгеннән мин бу эшкә билгеләнгән. Минем кулда боерык һәм килешү. Бүгеннән “Идел” журналында эшли башларга хакым гына түгел, хәтта ки бу минем дәүләти һәм канун каршындагы бурычым да”, дип белдерде Рифат Фәттахов үзенең яңа эш урынында. “Идел” журналы хезмәткәрләренең каршылык белдерүен Рифат Фәттахов тыныч кабул иткән, мөгаен.

 

“Иҗат коллективы ул беркайда да спай гына түгел. Республика җитәкчелеге тарафыннан минем алга “Идел” журналын республиканың иң дәрәҗәле басмасы итү максаты куелды. Бу максатка әйбәт коллектив белән генә ирешеп була. Миңа “Татмедиа”да монда әйбәт коллектив тупланган дип әйттеләр. Бер генә баш мөхәррирнең дә әйбәт коллективны таркатырга теләге булырга тиеш түгел. Мин уртак тел табарбыз дип уйлыйм”, дип белдерә Рифат Фәттахов.

 

 “Идел”нең кичәге баш мөхәррире Нәбирә Гыйматдинова журнал урнашкан бинаның икенче катындагы җитәкче булып эшләгәнгә кадәр утырган бүлмәсенә менгән. Үзенең язмышы хәл ителмәгәнгә – бүлек мөдире булып калмаганга аптырап утыра ул. “Мин киткән очракта яңадан үз урыныма төшеп утырырмын дип уйлаган идем. Безнең яңа проектлар күз алдында тотыла иде. Кайнап торган идеялар да бар. Милли журнал буларак ул безнең милләтебезгә хезмәт итәргә тиеш. Калырга теләгем бар иде. Әмма яңа баш мөхәррир беркем дә калмый дигән”, – ди Нәбирә Гыйматдинова.

 

Нәбирә Гыйматдинова үзенең вазифасыннан китүен иҗатка вакыт җитмәүдән ди. Укучылар сорый, ә мин әсәрләремне язып өлгерә алмыйм дип белдерә ул. Китәргә теләк белдереп тә үзе гариза язган. 3 елдан артык эшләү дәверендә журналны аякка бастыруына куана ул. Килгән вакытта тиражы 1 мең генә булган. Бүген 8 меңнең теге ягына чыккан. Басма ак-карадан төслегә әйләнгән. Бурычлар да муеннан иде, аларын да түләп бетерә алдык, ди Нәбирә Гыйматдинова.

 

Бу үзгәрешләрне шагыйрь Ркаил Зәйдулла татар матбугатына максатчан рәвештә, системалы һөҗүм бара дип бәяли. “Мин алар тәкъдим иткән Рифат Фәттаховка кеше буларак та бернинди дәгъвам юк. Ул “Татарстан” журналында баш мөхәррир булып эшләде. Хәзер кайда ул “Татарстан”, кайда аның татарчасы? Безнең илдә шундый хәлгә калган – бер нәрсәне җимереп чыгып китәләр һәм тагын җимерер өчен икенче бер җиргә китереп куялар. Бу әдәбият һәм матбугатка кына түгел, ә бөтен өлкәләргә дә карый. Безнең басма әдәби журнал. Анда язучыларның әсәрләре чыга. Аның мөхәррире булып язучы, инде һич югы публицист эшләргә тиеш”, ди Ркаил Зәйдулла.

 

Журнал хезмәткәрләренең таләпләре канәгатьләндерелмәсә Шәйиевкә һәм “Татмедиа”га язган хатлары игътибарсыз калса каршылыкларын дәвам итергә уйлый.

 

“Без алар (“Татмедиа”– Н.А) тәкъдим иткән кандидатура белән эшләмәячәкбез. Бу үз-үзебезне хөрмәт итмәү булачак”, – ди Ркаил Зәйдулла.

 

“Бәлки акылы җитеп үзе гариза язып кул куеп китеп барыр”, – ди Искәндәр Сираҗи.

 

“Без җыелышып “Ирек мәйданы”на чыгарга уйлыйбыз”, – дип белдерә Хәбир Ибраһим.

 

“Идел”нең яңа баш мөхәррире Рифат Фәттахов “Татарстан” журналыннан бу басмага килүне түбән төшү дип бәяләми. Кешене урын бизәми, ә кеше урынны бизи, ди ул.

 

“Республика җитәкчелеге мине элек, димәк, “Татарстан” журналында күрергә теләгән. Бүген җитәкчелек мине “Идел”дә күрергә тели. Һәм мин республика җитәкчелегенең бу игътибарына ихтирам белән карыйм”, дип белдерде Рифат Фәттахов.

Наил АЛАН
Азатлык
№ | 16.10.2009




Кая карама, каланча!

Дөньяда кешеләрне үзенә иң нык җәлеп иткән каланча – Парижда. Төзелеп, 124 ел яшәү чорында Эйфель каланчасының күзәтү мәйданына 270 миллион чамасы сәяхәтче күтәрелгән. Эйфель каланчасы француз революциясенең 100 еллыгы хөрмәтенә сафка баскан, аны төзүдә 7 мең тоннадан артык тимер тотылган. Ул чордагы кайбер парижлылар бу каланчаны “хәшәрәт” дип атаганнар.

Төзелеп 20 ел үткәч, ул сүтелергә тиеш булган, әмма аны ...радио саклап калган. Яңа гына уйлап табылган радиотапшыргычның антеннасы каланчаның 300 метр биеклектәге очына беркетелгән. Франция басып алынгач, Парижга Гитлер килгән. Каланчага күтәрелмәкче булган, ләкин лифт эшләмәгән. Лифтлар эшләтү остасы механизмны хәрәкәтсез калдырган да, шәһәрдән чыгып качкан. Лифтны дүрт ел дәвамында беркем дә төзәтә алмаган. Парижны фашистлардан азат итүнең икенче көнендә үк мастер пәйда булган һәм лифтны эшләтеп җибәргән.

Балачакта без Гариф Гобәйнең “Каланча” хикәясен укып үстек. 1930 елларда барлык авылларда диярлек каланчалар төзелгән. Колхоз басуында өлгергән игенгә кулаклар ут төртә дип, каланча башына басуны күзәтүче сакчы куелган – каланчалар шул максатта төзелгән. Бер үк проект белән эшләнгәннәр алар. Таза бүрәнәләрдән төзелгән 30 метр биеклектәге каланча безнең авыл уртасында да бар иде. Мин белгәндә ул каланча очында Миңлебай абзый чабата үреп утырды. Каланчаның 10 метр биеклегендә һәм иң югары очында чаң кагу тимерләре бар иде. Ут-күз яки башка афәт булганда шуңа бәреп аваз салдылар. Чаң авыл халкы өчен башка рольне дә үтәде. Сәгать унбер тулуга Миңлебай абзый чаңга унбер тапкыр суга, басуда эшләгән колхозчылар төшке ашка кайтырга кузгала. Сәгать бер тулгач, чаң янә унөч тапкыр аваз биреп, эшкә чакыра. Каланча белән бәйле кызык хәлне дә сөйли авылдашлар. Көннәрдән бер көнне Миңлебай абзыйның кәҗәсе көтүдән кайтмаган. Хатыны белән кич буе эзләгәннәр, әмма тапмаганнар. Икенче көнне Миңлебай абзый каланчага күтәрелсә, ни күрсен: кәҗәсе калтырап басып тора икән! Мескен мал баскычтан иң югарыга кадәр күтәрелгән һәм чигенеп кире төшә алмаган.

Совет чорында төрле максатларда куллану өчен агач һәм тимер каланчалар күп төзелде. Басуларның югары нокталарында хәрбиләр төзегән каланчаларның өске очына “тукмак” куелган иде. Бу корылмалар топографик карталарның әһәмиятле “нокталары” булып саналды. Сугыш чыккан очракта, разведчикларга бу “тукмак”лар ориентлашу өчен кирәк икән. Агачтан төзелгән мондый каланчалар да күптән җимерелде. Алар торган урында икешәр метрлы тимер казыклар гына тырпаеп калды. Әйтүләренчә, СССР таркалган елларда югары даирәдә утырган кемнәрдер АКШның разведка идарәсенә илнең топографик карталарын сатканнар, имеш.

Үткән гасырның 60-70 елларында ил буенча элемтә максатлары өчен бүгенгәчә кулланыла торган “радиореле” дип аталган каланчалар сафка тапшырылды. Берүк вакытта телевизион тапшырулар өчен кулланыла торган каланчалар төзү чорына аяк бастык. Кесә телефоннары пәйда булгач, каланчалар янә дәррәү төзелә башлады. Моннан 10-15 еллар элек кенә авыл халкы кесә телефоныннан агач башларына, өй түбәләренә менеп сөйләшә – мобильниклар шунда гына “тота” иде. Мондый гамәлләр мәзәк итеп сөйләргә генә калды. Хәзерге вакытта республикабызның күпчелек авыллары берничә төрле мобиль телефон компанияләре чорналышында яши. Кайдандыр кемнәрдер киләләр дә, берничә көн эчендә каланча күтәреп куялар. Армиядә хезмәт иткәндә, без дә зур антенналар өчен каланчалар күтәрдек. Ун метр киңлектәге антеннаны хәрби шартларда утыз метр биеклеккә күтәрү өчен санаулы минутлар бирелә иде. Башта биш метрлы түбәнге буынны утыртабыз. Аның эченә иң югарыгы буын кертелә һәм очына антенна җыела. Аннары лебедка белән антенналы буын өскә күтәрелә һәм түбәнге буын эченә янә бер буын куела. Шулай итеп, каланча вертикаль рәвештә “үсеп” бара. Берүк вакытта өч якка тарттырылган трослар әкренләп озынайтыла.

Күптән түгел безнең районда тагын бер телефон каланчасы пәйда булды. Чепья белән Пыжмара авыллары арасындагы юл кырында ул. Мин кызыксынып, мондый каланчаларны күтәрү технологиясен өйрәнеп, эш барышын карап тордым. Төрле яклап фотога да төшердем. 45 метрлы каланчаны болай тиз генә күтәрү ысулын кайсы ил инженерлары уйлап тапты икән? Японнармы, әллә нимесләрме? Бәлки французлардыр? Башта фундамент ясадылар. Аның өстенә каланчаның иң түбәнге буынын утырттылар. Шушы буынның бер “боты”на җиңелчә генә ясалган күтәрү краны беркеттеләр. Кран икенче буынны беренчесе өстенә бик аңсат күтәреп куйды. Ул нык итеп төп буынга беркетелде. Шуннан соң теге “беренче бот”ка “ябышкан” җиңелчә кран өскә таба шуышып, икенче буын “боты” буйлап юнәлде. Кранның өченче “тәпие” ныклык өчен түбәнге буынга ябышып калды. Әнә шулай, кран һәр буынны күтәргән саен, шуңа ябышып үзе дә югарыга үрмәләде.

Мин кызыксынып карап тордым да, “шап” итеп, маңгаема китереп суктым. Мондый ысул белән күтәрү технологиясен элек күргәнем искә төште. Бәрәч! Останкино каланчасы авторы Никитин ысулы бит бу! 1967 елда Мәскәү аша үткәндә ике көнгә башкаланы карарга тукталган, Останкино авылы буасы янында төзелеп бетеп килүче телевизион багананы күзәткән идем. Ярты километрдан артык биеклектәге бу гаҗәеп каланчага антенналар куелган, иң очка кызыл флаг беркетелгән иде. Әмма каланчаны “кочаклап”, “шуышып менгән” күтәрү краннары югары очта “ябышып” тора иде әле. Капма-каршы якка караган краннар анда берничә күренде. Төзелеш буыннарын алар эстафета рәвешендә бер-берсенә тапшырганнар һәм үзләре дә өскә таба шуышканнар булса кирәк. Шул елны, Октябрь бәйрәменең 50 еллыгы хөрмәтенә телевизион каланча халыкка хезмәт итә башлады.

Урта гасырлар чорында ук каланчалар элемтә өчен кулланылган. Каланча очына менеп кунаклаган элемтәчеләр кызыл ут, соңрак кызыл флаглар ярдәмендә хәбәр алмашканнар. Хәзер исә барыбызның кулында замана казанышы – кесә телефоны. Каланча очындагы антенналар бер-берсен һәм безнең кесәдәге телефонны “күреп” торганда без үзара бик тиз элемтәгә керәбез. Кемнәр өчендер акча капчыгы булган каланча безгә игелекле хезмәт күрсәтсен.

Балтач районы, Түнтәр авылы.

Рәсемдә: Чепья тау башында күптән түгел төзелгән элемтә каланчасы һәм аңа ябышкан күтәрү краны.  

Рәфхәт ЗАРИПОВ
Татарстан яшьләре




Ркаил Зәйдулла: "Татар телен ана теле дип әйтергә тел әйләнми"

Шагыйрь Ркаил Зәйдулла белән әңгәмә ТР Композиторлар берлеге бинасында булырга тиеш иде. Язучыларның бер өлеше хәзер шушында "яши" бит. Ркаил абый бүлмәсенә керә-керешкә үк бу вәзгыятькә карата фикерен "бер җимеректән качып икенчесенә каптык" дип усал гына әйтеп куйды. Менә шундый бер караганда усал, икенче караганда юаш, ипле генә җавапларында да төртке, чеметкеләр кыстыра торган шагыйрь ул.

– Ркаил абый, сүзне "Шул булды эш..." драмасыннан башлыйк әле. Аны Тукайны заманга эшләтү омтылышы дип бәяләсәк, килешәсезме?

 

– Аның турында каләм әһелләре арасында төрле сүзләр булды. Кемдер Ркаил Тукайны үз кимәленә төшергән диде. Ләкин хикмәт менә нәрсәдә: һәркем Тукайны үзенчә күз алдына китерә. Мин менә "Кемгәдер ул сабый, миңа абый" дигән шигырь юлларын яшь чагымда ук язып куйганмын. Чыннан да, егерме яшьлек егеткә Тукай абый бит инде. Аннары Тукай яшенә җитәсең. Равил Фәйзуллинның "Тукай яшен узып барам, кылган эшкә баксаң, оятрак" дигән юллары бар. Һәркем Тукай яшен узганда ирексездән иҗатын Тукай иҗаты белән чагыштырып карый. Әлбәттә, бу чагыштыру Тукай файдасына дип уйлыйм мин. Ничек кенә итмә, Тукай татар халкының символына әверелгән. Ул – татарның рухы, җан тибрәнеше. Гомумән, егерменче гасырда татар әдәбияты гына түгел, татар дөньясы да Тукай йолдызлыгы астында яшәде. Тукай әсәрлә­рендә төрле чорны күреп була. Юкса шактый вакыт үткән, ә ул әле һаман актуаль. Шуңа күрә мин әсәрдә шагыйрьнең һаман да безнең белән янәшәдә икәнен әйтергә теләдем. Чөнки заманалар үз­гәреп, без янә капитализм системасына кайтып төшкәч, Тукайның язганнары тагын да яңа яклары белән ачылып китте. Без әле аның публицистикасын бик аңлап бетермәгән дә булганбыз икән. Хәзер нәкъ Тукай заманындагыча үз мәнфәгатьләрен генә кайгырткан байлар, динне үзенең максатларында файдаланган руханиларны күрәбез. Җыеп әйт­кәндә, әсәрдә бүгенге дөньяны Тукай сүзе аша, Тукай күзе аша карарга омтылыш ясалды.

 

– Тарихи шәхесләрне заманга эшләтү дигәннән, "Үлеп яратты" пьесасын да шушы кимәлдән дип әйтеп буламы?

 

– Теләсә нинди тарихи әсәр ул язучы өчен бүгенге вәзгыятьне тасвирлаганда фон булып тора. Чыннан да, Мөхлисә Бубый турында күптән язарга җыенып йөри идем. Чөнки архивта Диния нәзарәтендә хөкем ителгән төркемнең төрмәдәге документлары табылды. Алар нигезендә Мөхлисә Бубый гаепләү кәгазенә кул куймаган бердәнбер кеше булып кала. Белмим, аның сәбәбе нәрсәдә булгандыр. Мин, әлбәттә, гаеплемен дип кул куйган кеше­ләрне дә аңлыйм. Мораль яктан, физик яктан шулкадәр җәзалауга кеше түзә алмый, аның мөмкинлекләре чиксез түгел. Ә бит яшерен-батырын түгел, җәмгыятьтә хатын-кызлар ир-атка караганда зәгыйфьрәк җан булып исәп­ләнә. Әмма Алла хатын-кызны чыдамрак, түземрәк җан иясе итеп яратканы бүген галимнәр тарафыннан расланды инде. Чөнки хатын-кыз буыннар чылбырын тоташтыручы. Шуңа күрә хатын-кызга сабырлык, түземлек, бәлки усаллык та күбрәк салынгандыр. Бүген без милләтенә, диненә соңгы сулышына кадәр тугры калган татар хатын-кызы образына сусадык. Чөнки яшерен-батырын түгел, хәзерге татар хатын-кызларының күбесендә нигилизм, меркантильлек сизелә. Ана теле дибез без, ләкин телебезне ана теле дип атарга кайчагында тел дә әйләнми. Укыту мәсьәләсендә татар теле нигә кирәк ул, ындыр артына чыгу белән аның әһәмияте бетә, дип әйтүчеләрнең күбесе хатын-кызлар бит. Чыннан да, әгәр безнең ике миллион халык, бу инде татарның яртысы дигән сүз, татар телен белми икән, бу – иң беренче нәүбәттә безнең хатын-кызларыбызның гаебе. Ничек кенә карама, баласын, оныкларын милли рухта тәрбияләү хатын-кыз җилкәсенә йөклән­гән. Калага оныклары янына күчеп килгән әби оныклары белән вата-җимерә рус телендә сөйләшкәнен күргәч, көләсе дә, елыйсы да килә. Өйрә­тәсе урында, ул киресен эшли. Бездә шундый бер ялган фикер яшәп килә: рус телен белсәң генә кеше булып була. Моннан да ахмак ышануның булуы мөмкин түгел. Рус телен белеп кенә һәрбер кеше министр булса, һәрбер рус түрә булыр, шахтада эшләмәс, көтү көтмәс иде. Шуңа күрә Мөхлисә Бубый турындагы пьесаны хатын-кызларга гыйбрәт өчен яздым.

 

– Телевизорда фильмнар күп – әдәп юк, бу хакыйкать белән килештек. Ләкин хәзер әдәпнең әдәби әсәрләрдән дә юкка чыгуын күзәтеп була. Татар әдәбиятында заманның негатив күренешләрен калку итеп күрсәтү тенденциясе башланды кебек.

 

– Монда барысы да язучының талант дәрәҗәсенә бәйле. Мәсәлән, Галимҗан Ибраһимовның "Тирән тамырлар" романы "Фәхрине үтереп ташладылар" дигән җөмлә белән башлана. Федор Достоевскийның "Җинаять һәм җәза" романы да рибачы әбине үтерү белән башлана. Детектив жанрына мөрәҗәгать итү аңлашыла, язучы шул рә­вешле укучыны кармакка каптырырга тели. Күп нәрсә сюжетның ничек корылуына бәйле. Ә иң мөһиме, әдәбиятның әдәп сүзеннән килеп чыкканын онытмыйча, шул кимәлдән аска төшмәскә кирәк. Вульгарлык исә талантсызлыкның синонимы. Шуңа күрә монда барысын да бер чыбыктан сөрергә ярамый. Үтерү, мәхәббәт уеннары кертеп, укучыны җәлеп итәм дип чын күңелдән ышанган авторлар да бар. Миңа калса, әдәбият кешедә өмет калдырырга тиеш. Яктылык булырга тиеш.

 

– Өмет дигәннән, сез бер әңгәмәдә хәзерге заманда татар әдәбиятының киләчәге юк, дип әйткәнсез.

 

– Мин әгәр дә болай барса, татар әдәбиятының киләчәге юк, дип әйттем һәм сәбәпләрен аңлатып бирдем. Татар мәктәп­ләре ябылса, ата-аналар балаларына милли тәрбия бирмәсә, чыннан да, татар әдәбиятының киләчәге шикле. Әгәр әдәбият юкка чыга икән, милләтнең дә киләчәге юк дигән сүз. Рус телле татар әдәбияты бар дип әйтәләр. Милли әдәбият бүтән халык телендә була аламы соң, гәрчә образлары милли булса да. Миңа калса, була алмый. Татар әдәбияты бары тик татар телендә генә була ала. Моңа бик күп мисаллар китерергә мөм­кин. Мәсәлән, бөек француз шагыйре Гийом Аполлинер милләте буенча польша яһүде, ләкин бит беркайчан да аны поляк яки яһүд әдибе димиләр, француз дип йөртәләр. Британия язучысы Бернард Шоу – милләте буенча ирланд. Аннан хәтта нишләп инглиз телендә язасыз, дип сораганнар да бит. Ул, Англия Ирландияне яулап алды, ә мин берүзем Англияне яулап алачакмын, дип җавап биргән. Яшьлеге белән Англиянең аны йотачагын, үзенеке итәчәген аңламагандыр инде, күрәсең.

 

– Татар әдипләре тар кысаларда эш йөртә, дисәм, килешәсезме?

 

– Хәзерге заманда язучының кайда яшәве мөһим түгел. Рухи яктан ул үзен кем итеп хис итә, шунысы мөһим. Ул ана сөте бе­лән туган телне сеңдергән булырга, туган туфрактан, яшел чирәм өстеннән яланаяк үткән булырга тиеш. Шунысы бар, бу сүзне "тар кысаларга сыеша алмый" читкә киткән кешеләр үз-үзләрен юатыр өчен әйтә. Ник дигәндә, язучы өчен мохит, үз ишләрең белән туган телеңдә аралашу – бик зур нәрсә. Татарстанда яшәп тә, чит тел даирәсендә тинтерибез, аның йогынтысы бик көчле. Кайбер әсәр­ләрне укыйсың, ул татарча язылган, тик автор калькалап фикерли. Бу – безнең бәлабез. Без күп очракта туган җиребездә үзебезне мөһаҗирләр сыман хис итәбез. Шуңа күрә каядыр бүтән тел даирәсендә яшәү – миңа калса, тар кысалардан китү түгел, үзеңне мондагыга караганда да таррак кысаларга куып кертү ул. А.Чехов та бит, язучыга мохит бик начар тәэсир итә, ләкин ансыз язучы була алмый, дигән.

 

– Тар кыса дигәндә, мин татар китабының таралу, үз укучысына барып ирешү мәсьә­ләсен дә күз алдында тотам.

 

– Халык бөтен дөньяда китап укымый, бездә генә түгел. Бигрәк тә алга киткән илләрдә. Германиядә биш кешенең берсе кулына гомумән китап алмый. Кайбер шәһәрләрендә тәртип бозган яшүсмерләрне мәхкәмә карары белән кырык сәгать китапханәдә утырырга хөкем итәләр. Алар әйтүенчә, мәҗбүри эшләтүгә караганда китап укырга мәҗбүр итү үтемлерәк. Тикшеренүләр нәти­җәләре буенча китапханәдә китап укырга мәҗбүр ителгәннәрнең күбесе төзәлә, янәдән җинаять юлына басмый икән. Халыкның китап уку-укымау мәсьәләсе янә үзебездән тора. Миңа калса, китап укырга яшьтән үк өйрәтергә кирәк. Балалар бит хәзер көне буе компьютер артында утыра. Дөрес, хәзер компьютердан да китап укып була. Бу җәһәттән, китапның киләчәге электрон вариантта, диләр. Бәлки, бу дөрестер дә. Мин үзем китапны башка төрдә күз алдына китерә алмыйм, чөнки традицион китап тәрбиясен алган кеше. Ләкин уйлап карасаң, китап бит һаман кәгазь төрдә булмаган, башта ташка язганнар, аннан соң папируска, пергаментка. Кем белә, бәлки киләчәктә китап башка төрдә булыр. Әмма кәгазь китап барыбер затлылык символы булып калачак.

 

– Алайса замана баласын иҗатына тартыр өчен язучы бүген сайтын булдырырга тиеш.

 

– Дөрес, ләкин татар язучысы бу җәһәттән заманнан калыша. Мин үзем гомумән компьютер белән эшләмим. Бу яктан егерменче гасырда калдым. Компьютерда җиде яшьлек кызым йөзә генә. Сиңа да өйрәнергә кирәк, дип акыл өйрәтә әле. Әсәрләрне кулдан язам. Аның үз ләззәте бар. Каләм белән язганда җан җылысы күбрәк була, йөрәк тибеше ныграк төшә. Бәлки мин ялгышамдыр, үз-үземне генә ышандырганмындыр.

 

– Җан ярасын төзәтәсең килсә, табигатькә чык, диләр. Табигатьтә еш буласызмы?

 

– Авыл баласы үзен табигатьтән башка күз алдына да китерә алмый. Табигать белән элемтә өзелсә, шигырь язып булмый. Мин табигать белән яшим. Әле менә һава шартлары чаңгыда йөрер өчен кулай. Дөрес, табигатьтән аерылып калага килдек. Яши-яши кала шартларына күнегеп беттек. Әмма олыгайган саен аяк табаннары үзеннән-үзе җылы туфракны эзли башлый икән.

 

– Каләм әһелләрен буыннарга бүлеп карау гадәте бар. Сез моңа ничек карыйсыз? Сездән соң килгән буынның иҗаты сыеграк дигән фикергә мөнәсә­бәтегез нинди?

 

– Буыннарга бүлүне бик өнәп бетермим. Дөрес, бөек шагыйрьләр әдәбиятка төркем-төркем килә. Минем күзәтү­ләрем буенча, буыннар егерме ел саен алышына. Фәйзуллинннардан соң сиксәненче елларда без килдек. 2000 елда бик кызыклы гына шагыйрьләр килеп чыкты. Фәрит Гази, Рәмис Аймәт, Рөс­тәм Сүлти... Менә алардан Рә­мис Аймәт кенә үзенчәлекле лирикасы белән игътибарга лаек. Сүлти Англиядә яши, укыта. Фәрит Гази Мәскәүдә бизнес белән шө­гыльләнә. Менә мин – урта буын вәкиле. Ләкин фикерләвем буенча яшь буын дип карарга да мөмкин. Шул ук яшь буын вәкилләре бер-берсе белән фикердәш булмаска мөмкин. Фикердәшлек, тарафдарлык ягынан буыннарга бүлү дөрес түгел. Прозаиклар әдәбиятка аерым-аерым килә, шагыйрьләр төркем булып, ләкин аннан юллар аерылыша. Чөнки зур шагыйрь – ул үзе бер дөнья. Яшь буын шагыйрьләре иҗаты хакында сыек дип әйтә алмыйм. Бик кызыклы шагыйрьләр тууын күзәтәбез без. Төркемдәгеләрнең кайсысы прозада яза башлар. Бусы да табигый, нинди генә прозаикны алып карасаң да, баштагы чорда ул шигырь язган. Ә инде Эльвира Һади, Йолдыз Миңнуллина, Рифат Сәлахне, алардан яшьрәкләрдән Булат Ибраһимны мин өметле шагыйрьләр дияр идем.

 

– Юбилейларга карата мөнә­сәбәтегез ничегрәк?

 

– Үземә 50 яшь тулуга ышанып бетмим. Юкка гынамы, йөрәк һаман 18дә, яисә картаямыни соң йөрәк, дип язмаганнар бит инде. Бөтенләй яшь чагында да кеше карт булырга, картлыгында да күңеле яшь калырга мөмкин. Мин үземне бик яшь тә, бик карт та дип сизмим. Мө­дәррис Әгъләмнең бер шигыре искә төшә:

 

"Әллә артык картмы сез,

 әллә артык яшьме сез,

Кешеләр, ник дәшмисез?"

 

Шуңа күрә мин әле артык яшь тә, артык карт та түгел. Ә юбилей мөнәсәбәте илә Камалда әдәби кичә үткәрүгә килгәндә, шагыйрь беркайчан китабымны кайчан укырлар да нинди бәя бирерләр дип көтәргә тиеш түгел. Киресенчә, ул укучылар белән даими элемтәдә булырга һәм күзләренә карарга тиеш. Укучы белән кара-каршы булганда иҗатыңа иң төгәл бәяне аласың. Син шигырь сөйләгәндә укучы залны ташлап чыгып китә икән, тукта, соңрак тагын да әйбәтрәк шигырьләр була, дип артыннан кычкырып булмый бит инде. Әлбәттә, берничә тапкыр укып уйлана торган шигырьләр була, сәхнәдән сөйли торганнары. Мин шигырьләр сәхнәдән дә укырлык булсын, болай укыганда да йөз кызарырлык булмасын дигән фикердә торам.

Гөлинә ХИСАМЕТДИНОВА
Ватаным Татарстан
№ 9-10 | 20.01.2012




КЫЗЛАР КИЯ КЫСКА ИТӘК...

Көннәр җылытуга кызларыбыз тагын чишенеп ташлады: итәкләр кыскарды, аяклар озайды. Сүз дә юк, матурын матур инде, егетләр генә ничек түзә икән. Редакциябездә эшләүче егетләрнең кыска итәккә мөнәсәбәтен белештек.

Динар: «Кыска итәкле кызлар күрсәм, минем кәефем күтәрелә».

 

Айнур (өйләнгән): «Без бит бүген генә авылдан килмәгән, аңа игътибар да иткән юк».

 

Рөстәм: «Уңай карыйм, тик рульдә барганда шактый комачаулыйлар».

 

Илдар: «Башка нәрсәсе булмагач, кыска итәк белән алдырмакчы була, дигән уй туа».

 

Күреп торасыз, фикерләр төрле. Ә менә шәригать моңа ничек карый икән. Үзе дә яшь кеше – Татарстан Җөмһүрияте Мөселманнары диния нәзарәтенең медицина бүлеге мөдире Айрат ХӘКИМОВ белән шул хакта сөйләшәбез.

 

– Аллаһ Тәгалә хатын-кызга капланып йөрергә кушкан икән, «ник», «нигә» дигән сорау белән без Аның әмерен шик астына куярга тиеш түгел. Димәк, адәм баласына шулай яхшы. Аллаһ кушканны үтәмәгәннәргә кыямәт көнендә җәзасы була. Аның җәзасын инде дөньялыкта да татыйбыз. Кызларыбыз кыска итәк, билләрен дә капламаучы чалбар киеп йөри. Ә хатын-кызның җенес әгъзалары салкынга бик тиз бирешүчән. Нәтиҗәдә менструаль цикл бозыла, һәртөрле җенси авырулар, баласызлык, хәтта ямаш шеш авырулары барлыкка килә. Кыска итәккә медицина ягыннан карасак, менә шулар.

 

Хәзер икенче ягын алыйк. Кыска итәк ул – телевидение, интернет, кутюрьелар эшчәнлеге аша бөтен дөньяга көчләп тагылган мода. Шушы унимода дөньяны бертөрлелеккә китерә. Чит илләрдә йөргәндә яисә телевизор караганда игътибар итегез әле: бөтен дөнья яшьләре бертөрле киенә. Милли костюмнар һәр милләтнең кабатланмас үзенчәлеген, мәдәниятен ассызыклый, ә унимода исә шушы байлыкны юкка чыгара. Аллаһ Тәгалә юкка гына халыкларны кавем-кавем итеп яратмаган бит. Ә кешелек Аңа каршы килеп, күп мәдәниятлелектән баш тарта, мономәдәниятлелеккә омтыла. Мода дигән нәрсә кием-салымга гына түгел, сөйләшүгә, үз-үзеңне тотуга, музыкага, хәтта рухилыкка да көчләп тагыла. Глобальләшү нәтиҗәсендә бер казанда кайный торгач, индивидуальлек тәмам юкка чыгып, кешелек дөньясы бер телле, бер динле зомбиларга әйләнергә мөмкин. Фантастик фильмнарда роботларны күрсәтәләр бит, алар бертөрле киемнән, бертөрле сөйләшәләр, хәтта бер төрле хәрәкәтләнәләр дә. Аллаһ Тәгалә һәркемне үзенә бер төрле итеп яраткан, ә без никтер һаман башкаларга охшарга тырышабыз.

 

– Айрат әфәнде, кыска итәкләр ир-ат сәламәтлегенә ничек йогынты ясый?

 

– Тискәре, чөнки кыска итәк ирләрнең потенциясе кимүгә китерә. Бу бик нечкә психологик процесс – шәрә хатын-кыз образы белән кирәгеннән артык «туену» ир-атның хатын-кызга сексуаль объект буларак кызыксынуын сүндерә. Урамда хатын-кызның ярымшәрә йөрүе, порнографиянең таралуы үз эшен эшләде инде – ул серлелеген югалтты. Хатын-кыз образын хыялында йөртеп, никахка кергәннән соң гына сексуаль мөнәсәбәткә ирешкән егетнең потенция белән проблемалары булмый. Ул һәрвакыт хәләл яры янына атлыгып кайта, Аллаһ рөхсәт иткәнне җиренә җиткереп башкара. Ә порнография белән кирәгеннән артык «туену» бер генә хатын-кызга игътибарны туплый алмауга, сексуаль хыялның мозайка кебек таралып китүенә китерә.

 

Урам тулы ярымшәрә хатын-кызны күрү өйләнмәгән ир-атларга үзенә бертөрле сынау да әле ул. Аларга сабыр булырга, күбрәк мәчеткә йөрергә, дини китаплар укырга, спорт белән шөгыльләнергә кирәк. Бу игътибарны читкә юнәлтә. Харам юлга басу – зур гөнаһ. Ир-ат физиологик яктан да, акылы белән дә җитлеккән икән, вакытында өйләнергә тиеш, билгеле. Пәйгамбәребезнең (с.г.в.): «Үзең өйләнгәнсең икән, якыныңа да өйләнергә ярдәм ит» дигән хәдисе бар. Ә инде өйләнергә теләп тә, матди яктан мөмкинлеге булмаса яисә башка сәбәп килеп чыкса, сабыр итәргә кирәк. Сабыр иткән егеткә Аллаһ бәрәкәт бирер. Икенче бер хәдистә: «Аллаһ гөнаһка кермәгәннәрне сөя, ә гөнаһка кермәүче яшьләрне тагы да ныграк сөя», диелә.

Нәүбәһар КӘБИР
Шәһри Казан




Бензин һәм Ватанга мәхәббәт хисе

“Компрессорлар заводы” тукталышында (без тук­та­лыш­ның шул исеменә кү­неккән) Арча, Әтнә, Балтач ягына кайтучылар исә өзел­ми. Өйгә юлаучы машиналарга утырып кайту – хәзер гадәти күренеш. Шоферлар да өлешчә булса да юл бәясен капларга тырыша, машинасыз юлга чыгучылар өчен дә бик кулай.

Бу юлы юлдашлар сүзчән булып чыкты. Тор­мышның бөтен өлкәләрен колачлаган әңгә­мә башланды. Пу­тинның Кытайда кул куйган контракты да тикшерелде, Кырым – Ук­раина мәсьәләләре дә селкеп салынды. “Бензинга бәя­ләр июньнән тагын арта икән”, – диде юлдашларның берсе, уфтанып. Бензинга бәя. Бу сүзтезмә бер үк вакытта иткә, сөткә, кием-са­лымга, элек­тр җиһаз­ларына, барлык сәнә­гать товарларына да бәя артуы булып яңгырый. Димәк, тормыш кыйммәтләнә, кесә­ләр котылгысыз рәвештә юкара дигән сүз. Нефть диң­гезе өстендә утырган Рос­сиядә – углеводородлар сатучы дөнья­күләм лидер илдә бензинга бәянең ашкын темплар белән үсүен берничек тә аңлатып булмый. Бигрәк тә нефтькә бәяләрнең инде күптән тотрыклы торуы шарт­ларында ягулык бәясе­нең үсүе һәм акрын гына ил икътисадын түнтәрүгә үзен­нән саллы өлеш кертүе башка сыймый. Аек акыл кабул итми моны.

Дөрес, Кырым матавыгы, санкцияләр шаукымы, илдән капитал качу шартларында доллар һәм евро рекордлы темплар белән үсте үсүен. Тик бит нефть һәм аны эшкәртүче заводлар үзебез­дә, шулай булгач, сумның тәгә­рәве ягулык бәясенә тәэсир итмәскә тиеш шикелле. Нефть чыгаручы Венесуэлада әнә бен­зинның быелгы бәясе безнең акча белән 35 тиен, фетнә ялкыны эчендә көчкә сулыш алучы Сүриядә – 2 сум 10 тиен, элекке союздаш респуб­лика булган Төрекмән­станда – 7 сум 70 тиен, Согуд Гарәб­станын­да – 5 сум 60 тиен, блокада шартларында яшәүче һәм байтак бензинны читтән сатып алырга мәҗбүр булган Иранда – 9 сум 45 тиен... Рос­сиядә бензин бәясе нефть­нең байтак өлешен читтән сатып алучы АКШныкы бе­лән тәңгәл диярлек. Аме­рикан­нарның хезмәт хак­лары исә безнекеннән бер­ничә тапкыр югары, шулай булгач, бензин бәясе аларны россия­леләрне тешләгән кебек үк тешләми торгандыр.

Санкцияләр басымы ас­тында Кремльнең Украи­на­ның көньяк-көнчыгыш өлкә­ләренә булган нәфесе берни­кадәр тыйлыкты кебек. Югый­сә мәкерле Көн­батышның Россияне икътисадый яктан тезләндерү ры­чаглары җи­тәр­лек иде. Таякның ике башлы булуы гына тотып торды капитализм акулаларын. Санк­­ция­ләр боҗрасы кысыла башлагач, безнең кайбер белгеч­ләр шау куптылар: тыюлар ягулык-энергетика өл­кә­сенә үтеп керсә, Россия бензинсыз калачак... Баксаң, патриотизм патриотизм бе­лән, ә безнең ягулык-энер­гетика сә­нәгате тулысы белән диярлек Көнбатыш техноло­гия­ләренә, Көнбатыш белгеч­ләренә, чит ил катализаторларына мох­таҗ икән. Югый­сә Ватанны ярату чит җир­ләрне яулау һәм шизофреник рә­вештә моның белән мактанышу түгел, илне икътисадый һәм технологик яктан үстерү, тормышның барлык өлкә­ләрен камилләш­терүдән гыйбарәт булырга тиеш кебек. Соңгы 15 елда моның өчен алшартлар да җитәрлек булды: акча буа буарлык, чимал турында әйтеп тә торасы юк. Россиянең исә бензин җитештерүче техно­ло­гиялә­ре һәм технологик җиһаз­лары 80 процентка АКШ һәм Европаныкы икән. Аларга Көнбатыш инженерлары һәм галимнәре хезмәт күр­сәтә, чит ил белгечләре Рос­сиядә эшләүдән баш тартса, 27 эре нефть эшкәртү заводы һәм йөзләп мини-завод эш­ләү­дән туктаячак, имеш. Югары икътисад мәк­тәбе белгеч­ләре, чит ил компа­нияләре нефть эшкәр­тү өчен катализаторлар сатуны туктатса гына да 3-6 ай эчендә Россиядә мотор ягулыгы җитештерү тукталачак, дип чаң сугалар әнә. Чит ил катализаторын нефть эш­кәр­тү заводына урнаштырганнан соң, чынлап та, 4 айдан соң алыштырырга кирәк икән. Димәк, Югары икътисад мәк­тәбе белгеч­ләре дөрес шаулыйлар. Алар үзебезнең тех­нологияләрне булдыру өчен кимендә 15 ел кирәк булачак дип тә әйтә­ләр. Әмма Мәскәү либераллары бер нәрсәне белми: Казанда шәһәр читен­дәге ярым ташландык бина­ның бер почмагында ишек­ләре тар гына коридорга чыга торган берничә бүлмәне би­ләп торучы кеч­кенә генә бер бизнес-ком­пания бар. Компания дип мин артык зурладым бугай, индивидуаль эш­мәкәр бизнесы ул.

Ишеге өстенә “Фән техно­логияләр­дә” дигән яңгыра­вык исемле язу элеп куйган бу лабо­ра­ториягә мин бө­тенләй башка бизнес белән шөгыльләнүче эшмәкәр­ләр­не эзләп килгән­дә юлыктым. Кыңгырау төй­мәсенә баскач, ишекне ак халатлы хезмәткәр ачты һәм мин эзләгән бизнес вәкиле­нең әле эшкә килеп җитмә­вен әйтте. Тар гына коридорларга куып кертелгән фән бүлмә­ләрне әле тагын бүтән бизнес белән дә бүлешә икән. Бу Ватанны сөю хисе уята торган яңалык түгел, билгеле, әмма “Ахмадуллинс” дип аталган индивидуаль эш­мә­кәр биз­несы исә ян­ки­ларның дөнья­күләм танылган һәм эш йөр­түче ком­панияләренә кон­курент булырлык товар эшли һәм җитештерә: ул нефть эшкәр­тү заводлары өчен катализаторлар ясый. Казан галимәсе, татар кызы Әлфия ханым Әхмәдуллина уйлап тапкан катализаторларны Көн­ба­тыш­ның бу өлкәдәге флагманнары җитештергән катализаторлар белән чагыштырып карыйк әйдә. UOP, Merichem кебек дөньякүләм лидерлар җитештергән катализаторлар экологик яктан зыянлы, материалны күп тотуны таләп итәләр, хезмәт итү сроклары кыска. Казан эшмә­кәренең продукциясе чисталыкны тәэмин итә, шуңа күрә экологик яктан отышлы, ә иң мөһиме: озакка чыдый.

Әйдә­гез тагын чагыштырыйк: ка­занлыларның катализаторы 10 елга кадәр эшли, көнба­тышның атаклы фирмалары безнең заводларга урнаштыра торганнары исә 3-4 ай саен алыштырып торуны таләп итә. Продукциясенең озакка чыдый торган булуы белән оттыра да инде Казан бизнесы. Хәзерге глобаль капита­лизм­ның икътисадый шартлары җиһазларның һәм ма­териал­ларның туктаусыз алы­шынып торуын таләп итә, чөнки шулай булмаса, җи­тештерү туктый, заводлар ябыла. Глобаль икътисадта “планлаштырылган искерү” дигән термин бар, ягъни җиһазны озакка чыдый торган итеп ясап булса да, махсус тиз туза торган итеп эшлиләр. Бу, билгеле, кулланучы кесә­сенә суга, әмма бизнес ота. Менә шуңа күрә казанлы­ларның катализаторы бары тик Россиядәге, Литвадагы һәм Украинадагы 9 заводка гына урнаштырылган. Дөрес, соңгы вакытта Казан бизнесы географияне киңәй­тергә омтыла, Көнба­тыш белән конфликтта булган дәүләтләргә тәкъдим итә үз продукциясен. Ә безнең заводлар исә янки җиһазла­рында, янки белгеч­лә­ренең техник хез­мәтендә, янки катализаторларында утыра.

Шуңа күрә Америка бензины белән тәңгәл килә безнең бензин бәясе. Россияле патриотизм исә яулап алу хисләре белән ашкына. Бу хисләр шулкадәр көчле: бәя­ләр сикерүенә дә игътибар югала. Күптән түгел генә миңа Кытайда ясалган һәм моторы кабызылган йөк машинасы янында сөйләшеп торырга туры килде. Төтен исе сизелми диярлек. Шунда искә төш­те: “КамАЗ” йөк автомобиле янында мондый әңгәмә мөм­кин булмас иде. Төтенгә тончыгып, читкә ки­тәргә мәҗбүр булыр идек. Безнең техноло­гияләр­нең ни­кадәр артта калуын дә­лилли торган бер генә мисал бу. Ура патриотизмга бер дә урын юк биредә. Ватанны сөю аның һәрьяклы үсе­шен кайгыртудан гыйба­рәт булырга тиеш кебек тоела минем үземә. Кызганыч, Кремль җәмәгать­че­лек фикерен бө­тен­ләй башка юнә­лештә формалаштыра соңгы айларда. 

Рәшит ФӘТХРАХМАНОВ
Ватаным Татарстан
№ 97 | 08.07.2014




Милләт, дин һәм азу...

Милләт Ислам динендә бик мөһим институт булып тора. Әмма Исламда милләт юк дип, сөйләүчеләр дә бар. Ләкин бу сүзләр дөрес түгел, чөнки алар Аллаһы тәгаләнең Кәлам шәрифенә каршы киләләр.

Аллаһы тәгалә «Хүҗүрат» сүрәсендә безгә боера: 13. «Ий кешеләр, Без сезләрне ир вә хатын итеп халык кылдык, вә сездән тармаклар (милләтләр) вә кабиләләр кылдык, бер-берегезне өйрәнеп танымаклыгыгыз өчен, тәхкыйк, сезнең Аллаһ хозурында хөрмәтлерәгегез Аллаһыдан куркып гөнаһлардан сакланучырагыздыр, Аллаһ белүче вә һәр эшегездән хәбәрдар».

 

Димәк, Исламда милләтләр бар, ә нацизм һәм шовинизм юк. Бу төшенчәләрне бутарга ярамый. Әмма кызганычка каршы татар мөселманнары арасында шовинистлар бар. Татар барда хәтәр бар дигән кебек, биредә дә татар мөселман шовинистлары үз милләтен түбәнсетеп, гарәп милләтен һәм, хосусән, гарәп сектантларын өстен күрә. Мәсәлән, бер татар имамының татар газетасына биргән интервьюсыннан өзекләр: «татарларның рухи мирасы (революциягә кадәр басылган 30 мең татар китабы күздә тотыла) минем ярты китап киштәсендәге гарәп китапларына да тиңләшми», «Казан мәдрәсәләрен тәмамлаучыларны мин сакчы итеп тә эшкә алмас идем, татарлар дини яктан наданнар, динне, шул исәптән, хәнәфи мәзһәбен дә гарәп илләренә генә барып өйрәнергә кирәк». Димәк бу имам гарәп милләтен үз милләтеннән априори өстен саный. Чөнки ул бит татар рухи мирасы белән таныш түгел. Һәм ул бу фикердә ялгыз түгел, аның фикердәшләре бар. Имамнар шулай уйлагач, халык та шулай уйлый башлавы мөмкин. Шуңа күрә Ислам һәм милләт мәсьәләсен аңлау һәм аңлату кирәк.

 

«Хүҗүрат» сүрәсе Ислам динендә милли мәсьәләне ачыклаучы бик актуаль сүрә булып тора. Күрүебезчә, милләтләр турында хәбәр бирүче аятьтә һәм башка аятьләрдә дә Аллаһы тәгалә гарәпләр башка милләтләрдән өстен димәгән. Киресенчә, гарәп милләте турында киләсе аятьтә Аллаһы тәгалә болай ди: 14. «Күчеп йөрүче бәдәви гарәбләре әйттеләр: "Иман китердек", - дип, син әйт: "Сез иман китермәдегез ләкин мөселманнардан куркып, яки мөселманнардан файдаланып көн күрү өчен тыштан гына Ислам динен кабул иттек", - дип әйтегез! Әле күңелегезгә иман әсәре кергәне юк, иман китерергә ниятегез дә юк, имансыз гына мөселман булып йөрергә теләгәнсез, ягъни мөселманнар белән гамәл кылып аларны алдарга теләгәнсез...»

 

Шундый ачык мәгънәле аятьләр булуга карамастан, татар дин әһелләренең кайбер вәкилләре ошбу аятьләргә каршы килеп, априори, гарәп милләтен татар милләтеннән өстен куя. Татарларның мондый хаталануыннан һәм үзләренең гарәп телен яхшы белүләреннән гарәп илләреннән килгән сектант дәгъватчылар бик оста файдалана. Коръәннән һәм хәдистән гарәпчә цитаталар китереп, «мин сезгә, бидгать-хорафатка баткан кавемгә чын, саф Ислам алып килдем» дип оста вәгазь сөйләүче гарәпне күргәч, милли тарихларын белмәгән бер горуһ татарлар аны гүя сәхабәдәй күреп, хөрмәт итеп «саф Ислам»ны кабул итә. «Бидгать-хорафатка баткан халыкка «саф Ислам» ирештерүче ГАРӘП» битлеге астына кем яшеренгән соң хакыйкатьтә? Алар әһле сөннәт вәл-җәмәгать тәгълимәтен өйрәтәме соң, әллә башка юлнымы? «Исламда мәзһәбләргә бүленү дөрес түгел, әйдәгез безгә ияреп мәзһәбләр адашуыннан арыныгыз», дигән купшы лозунглар астында нинди афәт көтә соң милләттәшләребезне?

 

Аллаһы тәгалә безне фасикъларга иярүдән тыя бит: 49:6. «Ий мөэминнәр, әгәр бер фасикъ сезгә бер хәбәрне китерсә, ул хәбәрне тикшерегез, сездән бер кавемгә зарар ирешмәсен өчен, ул хәбәрне белмәү сәбәпле, әгәр тикшермичә эш кылсагыз, кылган эшләрегезгә үкенүчеләр булып әверелерсез».

 

Бу аятькә буйсынып тикшеренсәк, күрербез: бүген «Саф Ислам»га чакыручы ГАРӘП маскасы астында гарәп илләрендә таралган унга якын секта вәкилләре дәгъват алып бара. Алар: ваһһабчылар, сәләфичеләр, әһле хәдисчеләр, ихванүл-мөслимүннәр, хизбүт-тәхрирчеләр, хизбүт-тәкфирчеләр, хариҗилар, хәвашиләр, мүҗәссимнәр, шигыйләр һ.б. Бу секталарга яңа әгъзалар вербовать итәргә һәм яңа географик чикләр яуларга җибәрелгән дәгъватчылар, әлбәттә, мин фәлән секта вәкиле, әйдәгез безнең сектага рәхим итегез, дип игълан ясамый. Аларның һәрберсе, мин сезгә иң саф, иң пакь дин алып килдем, ди. Дини ориентирлары булмаган самими татар үзенең нинди исемле сектага эләгүен берничә елдан гына абайлый башлый. Әмма инде ул үз сектасының иң туры юлда булуына йөрәге белән инанган була. Ә йөрәккә тамыр җәйгән бу инануны «син бит сектага эләккәнсең, кайт әһле сөннәт вәл-җәмәгать» юлына дигән коры сүз белән генә алып атып булмый шул. Без үзебезне тынычландыра алабыз — бу секталарга эләгүчеләр, милләтебезнең 2-3 процентын гына тәшкил итә дип. Әмма алар да милләттәшләребез ич, җитмәсә әле, дин әһелләре дә.

 

Мәзһәбебез - Имам Әгъзам нигез салган хәнәфи мәзһәбе, мәсләгебез - матуриди игътикад мәктәбе, дип горурланабыз. Әмма бүгенге көндә, кызганыч ки, шушы сектант дәгъватчыларның сөременә каршы торып, мәзһәбебез һәм мәсләгебезнең фазыйләтен, өстенлеген аңлатып бирерлек зур галимнәребез аз. Бу большевиклар террорының җимеше. Тарихи документларга күз салсак, 1921 елда гына 600 татар мулласының атып үтерелүен күрербез. Алар бит бәлеш муллалары түгел, ә атеистик режимга куркыныч тоелган хәнәфи галимнәре булган.

 

Тагын да тирәнрәк тарихка күз салсак, хәзерге татар халкының бабалары - болгар-сәкалибларның милади буенча 737 нче, һиҗри буенча 119 нчы елда Аллаһы тәгалә тарафыннан олуг нигъмәт - Ислам дине белән нигъмәтләнүен күрербез. (Новосельцев А.П. «Хазарское государство»: 737 елда Мәрвән б. Мөхәммәд җитәкчелегендәге мөселман гаскәрләре Хазар каганлыгын яулап ала. Хазар ханы һәм ул вакытта Хазар каганлыгына кергән 20 мең болгар-сәкалиб әсир ителә. Әсирләр Ислам динен кабул иткәч, гарәп гаскәрләре кайтып китә. 740 нчы хазар ханы яһүдилеккә күчә. Болгарлар исә Ислам диненә тугры калып Идел буена күченәләр.) Димәк, милләтебез 1300 елдан артык һидаять юлында. Без бәхетле халык түгелмени? Әмма югарыда санап үткән 10 сектаның яңа адептлары болай уйламый, алар халкыбыз 1300 ел бидгать-хорафатка баткан, ә ХХ гасырда барлыкка килгән 10 секта "саф Ислам" миссиясе белән килгән дип лаф ора. Уйлап кына карагыз, бабаларыбыз Ислам динен кабул иткәндә бит Имам Әгъзам әле исән булган. Ул тәбигин, ягъни сәхабәләрне күрү бәхетен татыган һәм 767 нче елда вафат булган. Ул фикһедә үз мәзһәбенә нигез салса да, игътикадта сәләфи булган. Чөнки мәсләгебезгә нигез салучы имам Матуриди Имам Әгъзамнан 100 елга соңрак яшәгән. Димәк, без тәбигиннәр чорында сәләфи мәсләген, хәнәфи мәзһәбен кабул иткән һәм пәйгамбәребез Мөхәммәд салләллаһү галәйһи вә сәлләмнән килгән асыл Исламны саклап калган халык.

 

Хәнәфи мәзһәбе Коръәнгә, Сөннәткә һәм сәхабәләрнең өйрәтүләренә нигезләнгән. ХХ гасыр секталары исә сөнни мәзһәбләрдә гамәлгә кермәгән сирәк хәдисләрне базис итеп ала. Үзләрен "сәләфичеләр" дип атаучы бер төркем, мәсәлән, дога кылганда кулларын күтәрми, янәсе бу бидгать гамәл!? Бу, әлбәттә, заһир сектантлык билгесе. Ваһһабчылар исә, Аллаһы тәгалә күктә дип инануны фарыз саныйлар. Бабаларыбыз да 1300 ел элек Күк Тәңресенә ышанганнар, Аллаһыга шөкер бу безнең өчен үткән этап инде. Юк, тәңречелекне тергезергә теләүчеләр бүген дә бар әле, әмма доктриналарын тезергә чыганаклары юк. Аптырап тормыйча ваһһабчыларга мөрәҗәгать итә алалар, икесе бик охшаш дин, тәңречеләр дә каберләрен җир белән тигезләгән, ваһһабчылар да шуның белән мәшгуль. Менә бит ничек... бер генә булса да милләттәшемне сектант булудан саклап калу максаты белән яза башлаган мәкаләмдә тәңречеләргә дә файдалы киңәш туды.

 

Тагын шуны да белеп тору мөһим бу 10 секта бит безне генә адашкан, бидгатькә баткан дими. Алар бер-берсен дә көферлектә, адашуда гаепли. Тәкфирчеләр, мәсәлән, үзләреннән башка бөтендөнья мөселманнарын да кяфер дип саный. Тәхрирчеләр хәлифәт төземичә намаз уку дөрес түгел ди. 13 гасыр бер мәзһәбтә яшәгән халык бер-берсен көферлектә гаепләгән 10 сектага бүленсә, милләтебезне нинди киләчәк көтә соң? Бер дә куанычлы түгел, бик аянычлы киләчәк, әлбәттә.

 

Хәнәфи мәзһәбе фикһе гыйлемендә халыкның гореф-гадәтләрен дә кире какмый. Чөнки пәйгамбәребез дә халык гадәтләрен тыймаган. Мәсәлән, бер кабилә мәчеткә кереп бии башлагач, ул «калдырыгыз аларны, бүген аларның бәйрәмнәре», дигән. Бездә дә Ислам кабул итү чорыннан ук, мәрхүмне вафат булуының 3нче, 7нче, 40нчы көннәрендә искә алу мәҗлесләре үткәрү гадәте сакланып калган. Ә ХХ гасыр сектантларының барысы да халкыбызның бу гадәтен юк итүне беренчел максатлары дип саныйлар. Моны тыярга аларның бер генә булса да нигезләре, дәлилләре бармы соң? Коръәндә һәм Сөннәттә мәрхүмнәрне искә алуны тыйган бер аять тә, бер хәдис тә юк. Аларның бар булган дәлиле шул, янәсе, пәйгамбәребез нәкъ менә 3нче, 7нче, 40нчы көннәрдә мәрхүмнәрне искә алу мәҗлесләрен үткәрмәгән. Бу логика белән дәлил эзләгәндә күп бидгатьләр табып була. Мәсәлән, пәйгамбәребез токмач та ашамаган. Токмачтан башка салма да, азу да, башка ашлар да күп бит әле татарларда, сектантларга көрәш мәйданы бик киң. Шулай да нигә каныгалар соң алар бу мәҗлесләргә. Сәбәбе бик гади: бу мәҗлесләрдә уннан артык саваплы гамәл башкарылып, мәрхүмнәргә — безне тәрбияләп үстергән әби-бабаларыбызга багышлана.

 

1. Бу мәҗлес туганлык җепләрен ныгыта. Озак күрешми торган, ерак шәһәрләрдә яшәгән туганнар төп йортка җыелып бер-берсенең хәлләрен белешә. Коръән багышлаганда килгән кунаклар ошбу мәрхүмне генә түгел, күптән вафат булган уртак әби-бабаларының исемнәрен дә ишетеп туганлык җепләрен ныгыта. Туганлык җепләрен кисүчеләр турында Аллаһы тәгалә болай ди: «Аллаһуга итагать итәргә гәһед биргәннән соң гәһедләрен бозучылар, алар Аллаһ киселмәгез, дип, әмер иткән нәрсәдән киселерләр һәм җир өстендә төрле бозыклыклар кылалар, аларга Аллаһуның ләгънәте вә аларга бик яман йорт - җәһәннәм». 13:25.

 

2. Килгән кунаклар бер-берсенә сәлам бирешә. Сәламләшү өчен 10, 20, 30 савап языла. Сәламгә җавап кайтару исә фарыз гамәл. «Ий мөэминнәр! Әгәр сезгә сәлам бирелсә, сәлам бирүчегә артыграк сәлам бирегез, яки үзегез алган хәтле җавап бирегез! Шиксез, Аллаһ һәрнәрсәне хисап кылучы». 4:86.

 

3. Бу мәҗлестә тәгъзыя кылына, ягъни мәрхүм туганнарының кайгысы уртаклашыла. Күп хәдисләрдә хәбәр ителгәнчә, пәйгамбәребез сәхабәләрнең туганнары үлгәндә кайгыларын уртаклашырга барган.

 

4. Бу мәҗлестә имам хәзрәт вәгазь сөйли. Үлемне искә алу үзе дә зур нәсихәт.

 

Ий Мухәммәд г-м һәм аның өммәте! Раббыңның юлы булган ислам диненә кешеләрне чакыр вә чакырыгыз Коръән дәлилләре белән, дәхи тәэсирле яхшы вәгазьләр белән, дәхи кешеләргә хаклыкны төшендерү өчен алар белән тартыш вә көрәш иң күркәм юл белән! Әлбәттә, синең Раббың Аның юлыннан адашкан кешеләрне белә, һәм Ул Коръән юлында булган хак мөэминнәрне дә белә. 16:125.

 

5. Бу мәҗлестә Коръән укыла. Пәйгамбәребез: «Коръән укыгыз, ул Кыямәт көнендә шәфәгатьче булыр», дигән. Шулай ук, Коръән укыганда һәрбер хәрефе өчен 10 савап язылуы билгеле.

 

6. Бу мәҗлестә дога кылына. Раббыгыз әйтте: «Миңа гыйбадәт итегез һәм дога кылыгыз, Мин кабул итеп әҗерләрен бирермен. Әмма Миңа гыйбадәт итүдән тәкәбберләнеп баш тарткан кешеләр кечкенә булып хур булган хәлдә җәһәннәм утына тиз керерләр». 40:60.

 

7. Бу мәҗлестә садака таратыла. Садака турында пәйгамбәребез ярты хөрмә биреп булса да җәһәннәм утыннан сакланыгыз, дигән. Сектантлар тарафыннан биредә таратылучы садакага карата да мәсхәрәле караш күренә.

 

8. Бу мәҗлескә килүчеләр вәгазь һәм Коръән аятьләрен тыңлап, дин сабагы ала. Бөтен кеше дә мәдрәсәгә йөрми бит. Аеруча, бала-чага үзенең мөселман өммәтенә керүен биредә тоя. Бу да фарыз гамәл.

 

9. Бу мәҗлестә мөселманнар ашатыла-эчертелә. Пәйгамбәребез бер хәдисендә әйтә: «Ий кешеләр, сәламләшүне таратыгыз, ризыкландырыгыз, туганлык җепләрен саклагыз, кешеләр йоклаганда төнге намазлар укыгыз һәм сез җәннәткә куркусыз керерсез».

 

10. «Хүҗүрат» сүрәсенең 13 нче аятенә буйсынып милләтебезнең гореф-гадәтләре хөрмәт ителә.

 

Хисап: 10:0, безнең файдага .

 

Секталарга кереп киткәннәр бу мәкаләне укып кына тәүбәгә килмәсәләр дә, әле аларның чоңгылына эләкмәгән кардәшләребезгә бәлки файдасы булыр.

 

Азмыйк, җәмәгать!

Хәбибрахман КАЗАНИ
Musulman.su




Чыршы, чыршы, без сине...

Кемдер Яңа ел символын Кыш бабай, Кар кызы ди, кайберәүләр исә мандаринсыз бәйрәм бәйрәм түгеллеген ассызыклый, ә кайсыбер кешеләр бәйрәмнең бар матурлыгын чыршыда күрә.

Әйе, чыршы гомер-гомергә Яңа ел билгесе булды. Күпләр ансыз бәйрәмнең узуын күз алдына да китерми. Ләкин чын чыршыны сайларгамы яки ясалманы? Бу инде һәркемнең теләге һәм мөмкинлегеннән тора. Статистикага күз салсак, россиялеләрнең 48 проценты Яңа елны чын чыршы белән каршылауны хуп күрә. Халыкның 37 проценты исә ясалмасына да риза. Ә менә 15 процент кеше урман куагыннан башка да бәйрәмне күңелле итеп үткәреп була дип саный.

 

Ә хәзер Россиянең чын чыршыны хуп күргән 48 процент халкы һәм ясалмасына да риза булган 37 процент халкы турында сөйләшик. Аларның кайсысы хаклы соң, ягъни өйгә нинди чыршы сатып алырга?

 

Чын чыршының бер уңай ягы бар – аның кабатланмас хуш исе. Күпләр өчен ул гаилә традицияләре һәм балачакны искә төшерүче символ. Ә тискәре якларына килгәндә, иң зур зыянны табигать күрә. Тагын шуны онытырга ярамый: чыршыны өйгә алып кайтканнан соң ул берничә көннән энәсен коя башлый. Аннары келәмгә ябышып, төрле җирләргә таралган энәләрне ел буе җыештырырга туры килә. Гаиләдә кечкенә балалар да булса, бу икеләтә зыян — алар энәсенә кадалырга мөмкин.

 

Ә ясалма чыршының уңай якларына килгәндә, аны ел саен сатып алырга кирәкми, ул җиңел корыла һәм сүтелә, шулай ук, ылысы да коелмый. Тискәре яклары исә түбәндәгеләр: аның хуш исе юк, саклаган вакытта ылыслары һәм ботаклары ямьсез формага керергә мөмкин, шулай ук, чын чыршы алып кайтуның үзе бер традиция икәнен дә онытырга ярамый.

 

Ясалма чыршыны шактый кибетләрдә инде декабрь башыннан ук алып була иде. Ә менә чын чыршыларны әле сата гына башладылар диярлек. Аларны хәзер Казанның барлык диярлек базаларында табып була. Ләкин алар арасында урманнардан законсыз кисеп алынганнары да булырга мөмкин. Мондый очраклар булмасын өчен республиканың Эчке эшләр министрлыгы тарафыннан “Чыршы” операциясе алып барыла. Шуңа да, башка еллардан аермалы буларак, быел нигездә махсус чыршы сатучы хуҗалыклардан китерелгән агачлар гына сатыла. Закон бозучылар өчен штраф каралган. Урманда кыңгыр эштә тотылганнарга 1,5 мең сум күләмендә штраф яный. Ә ике һәм аннан да күбрәк агач кисүчеләрне җинаять җаваплылыгына тартачаклар. Бу операция 31 декабрьгә кадәр дәвам итәчәк.

 

 Шунысын да әйтергә кирәк, базарларда йөрергә теләмәгән кешеләр чыршыны интернет аша гына да алырга мөмкин. Алар инде декабрь башыннан ук сатыла башлады. Интернеттагы чырышының бәясе дә бик арзан - бер метры 150 сум.

Гүзәл ГАБДРАХМАНОВА
Интертат.ру
№ | 23.12.2011




Алышынган язмышлар

«Бу бала минеке түгел!» – бала тудыру йортында улын кулына алуга ук Флюра апа шулай дигән һәм аңардан баш тарткан. Ләкин аны: «Бу – синең улың», – дип ышандырганнар. ...Һәм ана, шикләнеп-өзгәләнеп, баланы үзенеке итеп үстергән. Ә 25 елдан соң улының, чыннан да, аныкы түгеллеге расланган...

«Безнекеме, түгелме?..»

 

– Мин икенче улымны 1986 елның 3 июлендә Казанның Дәрвишләр поселогындагы 8нче бала тудыру йортында таптым, – дип сөйләде Флюра апа. – Ун ел элек туган беренче балабыз да малай булгач, мин кыз көткән идем, кызлар киемнәре дә алып куйган идем. Шунлыктан, бала тугач, табибларның: ”Малай, 3 кило 950 грамм авырлыкта”, – дигәннәренә ышанмый да тордым әле. Улымны көндез сәгать уннарда таптым, ә миңа аны, никтер, икенче көнне төштән соң гына китерделәр. Күрәм, бала безгә бөтенләй охшамаган: сары чәчле, ак тәнле! Ирем дә, мин дә кара чәчлеләр, дөрес, ирем ак тәнле. Мин шунда ук: “Кемне китердегез, бу минем бала түгел!” – дидем. Шәфкать туташы: “Ничек сезнеке булмасын, карагыз, кулына бәйләнгән язуда сезнең исем-фамилиягез бит”, – диде. Чыннан да, язуда шулай. Ләкин җаным белән сизәм – мин тугыз ай буе йөрәк астында йөрткән, мин тапкан бала түгел бу. Биләүне сүтеп, бөтен җирен тикшереп чыктым. Безнекедер инде дип, җаным-тәнем белән тарткалашып, ятсынып кына имездем. Йөрәк урынында түгел, баласын минем белән бер вакыттарак тудырган хатыннан сорадым: “Света, син күрдең бит, әйт әле, мин нинди бала таптым?” “Син сары чәчле, ак тәнле бала таптың. Мин әле үзе кап-кара, ә үзе аксыл тәнле бала тапты дип гаҗәпләндем”, – диде ул. Сүзен-сүзгә шулай дигәч, шигем таралды. Имезә торгач, малай күңелгә якыная башлады. Өйгә кайттык. Бәбине күрүгә, каенанам: “Бала безнеке түгел бит”, – диде. Аннан соң да, бала янына килә дә шул сүзләрне кабатлый. Ә мин: “Әй, әни, мин әле аны сиңа охшатам, синең кебек, әтисе кебек ак тәнле бит инде”, – дим. Ирем: “Безнеке булмыйча, кемнеке булсын инде”, – дип кырт кисә, аңарда шикләнүнең әсәре дә юк. Каенанам мин баламны иремнән түгел, ә башка кешедән тапкан дип шикләнгән булган икән. Без моны соңыннан гына белдек – иремнең туганнары әйттеләр. Улыбызга Илшат дип исем куштык. Ул бик тыныч булды, йоклады да йоклады. “Тәне әтисенеке кебек ак, күзләре әтисенекенә охшый башлады”, – дип, үзебезнең чалымнарны эзли-эзли, үстердек шулай. Үсмер вакыты җиткәч, йөрәк тагын кузгалды. Балаларның күбесе шул яшьләрдә чыгымлап алалар бит. Илшатның да тискәре яклары күренгәләп алды. Банк мәктәбендә укыды. Армиягә китәр чагы җитте. Шулвакыт медкомиссия үтеп йөргәндә канының икенче группалы икәнлеге ачыкланды. Миндә дә, иремдә дә өченче группалы кан ага. Һәм бездән йә беренче, йә өченче группалы канлы бала гына туа ала. Ярар, улыбызны 2005 елда армиягә озаттык. Мәскәү янындагы Ногинск шәһәренә эләкте. Шунда 19 егетнең, шул исәптән Илшатның да үпкәләренә бик нык салкын тидерүе мәгълүм булды. Сумкалар асып, киттек улыбыз янына – бала бит, кызганыч. Баргач, табибтан Илшатның кан группасын сорадым: “Икенче группа”, – диде. Күңелдә беразга тынып торган вәсвәсә кабат кузгалды.

 

Улыбыз армиягә киткәнче Ләйсән исемле кыз белән танышкан иде, хезмәт итеп кайткач, аңа өйләнде. Мин хәтта туй көнне дә Илшатка карап: “Ым-ишарәләре дә безгә охшамаган бит, безнеке түгел микәнни соң бу бала?..” – дип уйлап утырдым. Безгә бөтенләй охшамаган оныгыбыз да тугач, сеңлем: “Апа, җаның юктыр синең, улыгызның үзегезнекеме-түгелме икәнен нишләп тикшертмисез?” – дип гаҗәпләнде. Элек бергә эшләгән дустым Бәрия дә: “Сез улыгызны нишләп һаман тикшертмисез? Бала алмашынулар турында телевизордан да күрсәтә башладылар бит инде!” – дип, гел чылтыратып торды. Нәкъ шул вакытта телевизордан Чиләбе өлкәсендә роддомда алыштырылган кызлар турында сюжетлар күрсәтәләр иде. Әйтүе генә җиңел... Бик зур ихтыяр көче, салкын канлылык, сабырлык сорый торган һәм... җаннарны яралый торган тикшеренү бит ул. Аннан соң, һәрвакыттагыча, дөнья мәшәкате чабудан тота. Мин зур оешмада склад мөдире булып эшлим. Бик җаваплы, тынгысыз эш. Шулай ук җаваплы урында эшләүче ирем Әдип гел командировкада булды, шунлыктан гаилә, балалар үстерү мәшәкатьләрен күбесенчә үземә сөйрәп барырга туры килде.

 

Былтыр авырый башладым. Гомер кояшыбыз баюга таба бара, шик-вәсвәсәләрне бетерергә кирәк инде дигән карарга килдем. Һәм иремә ДНК анализы ясатырга кирәклеген әйттем. Суд-медицина экспертизасы бюросына барып, табиб Айрат Таишевка барысын да сөйләп бирдем. Илшатка дөресен әйтергә базмадым: “Авырыйм, улым, алай-болай кан салдырырга туры килсә, синең кан кирәк булуы бар, шуңа тикшертик әле”, – дидем. Бардык. Айрат Разыевичка рәхмәт, барысын да һөнәри осталык белән эшләде. ДНКны белү өчен бик аз гына кан да җитә икән. Әгәр шулай икәнен белсәм, улымның кемлеген ачыклау чарасын күптән күргән булыр идем. Анализ ике атнадан әзер була диделәр. Шул вакытлар узгандыр, төш күрдем: ирем белән минем арага бер ир кеше кереп яткан, имеш. Башыннан аягына кадәр кара киемгә төренгән, бите генә ачык. Мин аны олы монахка охшаттым. Якыннанрак карасам, япь-яшь, чибәр егет йоклап ята. Шунда минем белән әйтеп-аңлатып бирә алмаслык хәл булды, җаным тәнемнән чыгып, шушы егет җаны белән очрашкандай тоелды. Уяндым да, уйлыйм: әллә улыбыз, чыннан да, үзебезнеке түгел микән? Әллә үзем тапкан бала урыс гаиләсендә үсеп, чеп-чи татар булганлыктан, аны “син кара” дип кимсеткәннәр дә, шул түбәнсетүләргә түзә алмыйча, ул монах булып китте микән?.. Шул көнне көндезге өчтә Айрат Таишев чылтыратты: “Флюра ханым, сез килгәнне түзеп көтеп тора алмадым, шигегез расланды, улыгызның биологик әти-әниләре – башка кешеләр”, – диде. Ул вакытта нәрсәләр кичергәнемне аңлатуы авыр. Билгесезлектә шикләнеп-шөбһәләнеп яшәү арыткан иде, шуңа җиңел дә булып китте, шул ук вакытта егерме биш ел тәрбияләп, үзебезнеке дип үстергән улыбызның үзебезнеке булып чыкмавы йөрәкне телгәләде. Җан өшетерлек сораулар бимазалый башлады: ә үз улыбыз кемнәр кулында үсте икән, хәзер кайда, нинди хәлдә, ярдәмгә мохтаҗ түгел микән?! Димәк, шул төндә төшемдә улымның җаны килгән булган! “Әни, син, ниһаять, бүген минем хакта беләсең”, – дип әйтергә теләгән ул. Җаннар, чыннан да, үлемсез икән.

 

Бу хәбәрне белгәч, ирем гаҗәпләнде, билгеле. Инде үз баламны табу уе белән генә яши башладым. Урамда очраган һәр егеттән үземнең балам чалымнарын эзләп, бу минем улым түгел микән дип карарга гадәтләндем. Озынчарак кара йөзле егетләрне күрүгә, бәлки улдыр дип, дулкынлана башлый идем. Складка товар алырга Дербышкидан килгән егетләрдән 8нче роддом турында сораштырдым. Алар бу йортның ябылуын әйттеләр. Архивларда 8 нче роддомда туган балалар хакында мәгълүмат бик аз сакланган икән. Бинаны су баскан булган һәм документларның күбесе танымаслык, яраксыз хәлгә килгән. Мәрхәмәтле хезмәттәшләремә рәхмәт, мин бала тапкан көнне дөньяга килгән балаларның адресларын загс аша табып бирделәр. 8нче роддом ул көнне дежур сырхауханә булган һәм Казанның Бауман, Совет, Идел буе районнарындагы бала табучы барлык хатыннарны шунда китергәннәр. Ул көнне 15 малай, 1 кыз туган. Миңа 10 адрес бирделәр, 5есен бөтенләй таба алмадылар. Кулдагы адреслар буенча йорт саен кереп, балабызны эзли башладык. Ишекне ачучыларга бер үк сүзләрне кабатлыйм: “Безнең балалар бер үк көнне бер үк роддомда туган, минем улым үземнеке булып чыкмады, сез минем кебек бу минеке түгел дип, баласыннан баш тартучы ананы хәтерләмисезме?” Хәтерләмиләр, безне кызганып, исләре китеп карап калалар. “Сез бик матур пар, үзегезгә охшаган кызыгыз тугандыр да, алмаштырганнардыр”, – диләр. Алланың рәхмәте, бер адрес җанымны борчып тора бит. Анда Айдар исемле бала яшәгән. Ләкин ул асылынып үлгән. Шуны белгәч, күңелем купты: нишләп асылынды икән, әллә безнең бала микән, без ул адрес буенча барырга тиеш! Ирем: “Безнең улыбыз – Илшат, булды сиңа, болай туктаусыз уйлана-эзләнә башласаң, җүләрләнүең бар”, – диде. Шулай да бардык без анда. Ишекне ачучы булмагач, күрше фатир кыңгыравына бастык. Аннан бер әби чыкты да болай диде: “Монда өч бүлмәле фатирның залында бер әби белән бабай яшәде, ә ике бүлмәдә өч балалы гаилә торды. Өченче уллары бигрәк тә йомшак җанлы, акыллы иде, әниләре аны аеруча яратып үстерде, ләкин ул егетне бандитлар шушында асып үтерделәр, хәзер биредә бер уллары гына яши”. Зинһар чылтыратсыннар әле дип, телефон номерын калдырдык. Разыя исемле хатын безгә икенче көнне үк чылтыратты. Ул – Айдарның әнисе, хәзер Казан янындагы Восточный поселогында яши икән. Өйләренә бардык. Разыяга бөтен серләремне сөйләп бирдем. Ул да минем кебек 53 нче елгы хатын икән. Ике улы булган һәм кыз бала тумасмы дип, 1986 елда өченче баласын тапкан, әмма анысы да малай булып чыккан. Разыя безгә фотоларны күрсәтте. Шунда мин иремә һәм аның әтисенә нык охшаган баланы күреп алдым. Разыя суд-медицина экспертизасы үтәргә ризалашты. Инде якын дустыбыз кебек тоелган табиб Айрат Таишев үз күзләренә ышанмыйча, әзер анализларны тагын ике көн тикшерүен әйтте: “Каннарның моның кадәр тәңгәл килүен беренче тапкыр күрдем: Илшат – Разыя ханымның улы”, – диде.

 

Инде бу хәбәрне Илшатка ничек әйтергә? Әйтәм дип барам (улыбыз гаиләсе белән аерым яши), кыюлыгым җитми, әйтә алмыйча кайтып китәм. Шуннан уйладым да, башта киленгә – Ләйсәнгә әйтергә булдым. Ә ул моны белгән икән инде: бервакыт ничектер күрәзәче егет белән очрашканнар алар. Ул Ләйсәннең беләген тотып караган да, үзенә генә: “Илшатның әти-әнисе үзенеке түгел, алар моны соңыннан беләчәкләр, ләкин син аларга әлегә берни әйтмә”, – дигән.

 

Ниһаять, беркөнне улыбыз гаиләсен кунакка чакырдык, өстәл әзерләдек һәм мин: “Улым, бүген сиңа сюрприз ясыйбыз әле”, – дидем, шулвакыт телефоным чылтырады. Әтисе шул арада: “Улым, без синең үз әниеңне таптык бит”, – дип әйтеп салды. Илшат аптырап калды. Мин аңлатып бирдем. Карыйм, яшьләре килеп төелә дә, ул аны йота, тагын яшьләренә төелә, шуннан елап җибәрде. Бик нечкә күңелле ул. “Сез бит минем әтием белән әнием”, – диде. “Әлбәттә, син безнең улыбыз. Шулай язгандыр инде, синең туганнарың артты, хәзер тагын бер әниең, тагын ике абыең булды, син аларны да белергә, аларны да яратырга тиешсең. Дөньяда әллә нинди хәлләр булуы ихтимал, Алла сакласын, сиңа кан кирәк була калса да, бертуганнарың кирәк бит. Бик баедың – туганнарың артты, син бик бәхетле”, – дип, аңлатып бирдек.

 

Илшатны үз әнисе, абыйлары белән таныштыру өчен Разыялар гаиләсен кунакка чакырдык. Илшатның үз абыйларына шулкадәр охшаганлыгын күреп, шаккаттым. Хәзер без – ике гаилә аралашып яшибез. Разыяны бер күрүдә үк якын туганымдай үз иттем. Минем улыма ана назы биреп үстергән хатын бит ул. Илшат әнисе, абыйлары янына барып йөри. Олы улыбыз: “Әни, Илшат мине кагалар, чит итәләр дип уйлый күрмәсен, ул безнеке бит”, – дип, энесе белән хәзер тагын да күбрәк аралаша башлады. Тапкан ана түгел, баккан ана дигәндәй, Илшат үз әти-әнисе дип безне саный, билгеле.

 

Шунысы кызык һәм кызганыч, без – ике гаилә бер тирәдәрәк яшәгәнбез. Балаларыбыз татарча белсеннәр дип, аларны бер үк татар гимназиясенә биргәнбез. Алар параллель сыйныфларда укыганнар, Илшат “а” сыйныфында, Айдар – “б”да укыган. Язмыштырмы инде ул, очраклылыкмы – икесенең дә әбиләре Урал якларында яши. Җәйге каникулда әбиләре янына кунакка кайткач, узып барышлый гына күрешкәннәр дә әле алар! Разыя миңа Айдарның кечкенә чагыннан алып, үскәнчегә кадәр төшкән фотоларын ясатып, альбом китерде. Айдар сыйныфындагы башка балаларны беләм, ләкин аның үзен искә төшерә алмыйм бит, ниндидер пәрдә төшкән кебек була – нәрсә бу, аңламыйм. Илшатның сыйныфташлары, дуслары безнең өйгә дә килеп йөриләр иде, бәлки Айдарның да килгәне булгандыр... Дөрес, Айдар, һичшиксез, безнең бала дип тулысынча ышанып әйтә алмыйбыз. Ник дигәндә, аның кан группасы беркайда да язылмаган. Без Айдарның төс-кыяфәтен, буй-сынын, гадәтләрен үзебезгә охшатып, төсмерләп кенә аны үзебезнеке дип саныйбыз. Бик чиста, пөхтә булуы каенанама охшаган. Каенанам Миңнисаны авылның иң чиста хатыны дип йөрткәннәр...

 

Айдарның каберенә бардык. Әтисе белән янәшә, бер чардуган эчендә яталар. Ул да, әтисе дә бер-берләренә ят кешеләр булуын белмичә үлеп киткәннәр. 16 сентябрьдә аның үлгәненә 8 ел тулды. Үз улымны исән килеш бер кочаклап сөя дә алмавымны уйлап, җаннарым актарыла. Аның хакында соң булса да белдек, рухы шат булсын иде. Без күз яшьләрен йөрәккә агызып, вәсвәсә белән көрәшеп яшәдек. Башкалар мондый үкенечле, аянычлы хәлләргә дучар булмасыннар иде. Күңелләрендә шик-вәсвәсә туа икән, аны вакытында бетерү чарасын күрсеннәр иде. Ә бала тудыру йортларындагы табиблар бик игътибарлы булсыннар, кеше язмышы белән эш итүләрен онытмасыннар иде.

 

«Йөрәгемдә мәңге ут янар»

 

– Мин өченче улымны иремнең туган көнендә таптым, – дип сөйли Разыя апа Факарова. – 1986 елның 3 июле иде. Ике улым булгач, кыз туар дип көттем, шулай да сау-сәламәт тугач, малайга да бик сөендем. Бала минеке түгел дигән уй башыма да килмәде. Бәлки аның каны сизенгәндер: ун ай елады да елады, гел күтәреп йөрдем. Улыбызга әтисе Айдар дип исем кушты. Төпчек бала булганга да, ягымлы, йомшак күңелле, акыллы, тырыш булганга да, аны барыбыз да яраттык. Шук иде ул, техниканы яратты. Радио, телефон кебек яңа әйбер алып кайтсак, сүтә дә, җыеп та куя иде. Өйдә тәртип ярата, мин кер юсам, яныма килеп, үз керләрен юа, кухняда да гел минем янымда кайнаша иде. Үзенекеләр белән бергә минем аяк киемнәремә кадәр чистартып, кремлап куя иде. Мин 13 ел китапханәдә эшләдем, алып кайткан китапларымны йотлыгып укый, күп белергә тырыша иде. Күп сөйләшми иде ул, икәү тын гына утырсак та, аңлаша идек. Татар гимназиясендә башта әйбәт кенә укыса да, аңа тора-бара татарча уку, ә миңа аның белән дәрес хәзерләү авырлаша башлады. Шулай итеп, 6 сыйныфтан соң без аны урыс телендә белем бирә торган мәктәпкә күчердек. Бәлки болай эшләү кирәкмәгәндер, чөнки бу мәктәптә ул тәртипсез малайлар белән аралаша башлады. Бик якты күңелле, беркатлы, тиз ышанучан булуы харап итте аны. Казанда яшүсмерләр төркемнәре “чәчәк аткан” вакыт иде. Шунда безнең улыбыз да бер төркемгә ияреп, каядыр барган. Ияргән дусларының кем икәнлекләрен чамалагач, бүтән алар белән йөрмәде ул. Мәктәп тәмамлаган елы Айдар өчен бик авыр булды: йөрәк чиреннән әтисе үлеп китте, хәсрәт басылырга өлгермәде, өебезгә милицияләр килеп, тентү үткәреп, улыбызны ниндидер җинаятьтә гаепли башладылар. Айдар мәктәпне тәмамлап, КАИга укырга керде. Ләкин укырга бирмәделәр аңа, сентябрьдә тикшеренү изоляторына ябып куйдылар. Шунда җиде ай тоттылар. “Әнием, минем гаебем юк, кайгырма, тиздән чыгарырлар, син үзеңне сакла, син безнең өчен бер генә бит”, – дип, хәлләребезне сорашып, тиздән чыгасына ышанып, бик җылы эчтәлекле хатлар язып торды. Аннан чыгардылар, ә алты айдан... өебездә асылынган гәүдәсен таптык. Мин гаделлекне юллап карадым, ләкин ул юлның нинди икәнен үзе шуннан үткән кеше генә белә. Җаным белән сизәм, беләм: улымның гаебе юк иде. Аның: “Әни, коткар мине”, – дигән үкенечле, моңсу карашын гомеремдә онытасым юк. Дөньяны, яшәүне шулкадәр яраткан улымның үзебезнең өйдә үз-үзенә кул салуына гомеремдә ышанмаячакмын. Дөньяда бит алдап, ялганлап та котылып була, әмма Аллаһның гадел хөкеменнән бер кем дә котыла алмас.

 

Айдарны әтисе янына җирләдек. Аның белән хушлашырга барлык сыйныфташлары, дуслары, туганнар – бик күп кеше килде. Барысы да яраталар иде аны. “Әни” дип күземә генә карап торган улымны югалткач, минем өчен кояш сүнгәндәй булды. Яшәвемнең яме, мәгънәсе калмады. Йөрәктәге әрнүләремне шигырь юлларына салып, көндәлеккә язып кына азрак юанам (“Сулар сибеп гөл үстергән кебек, бик яратып сине үстердем, гел янымда булыр идең кебек, улым, нинди явыз сине үтерде?!”) Аны югалтуыма сигез ел узса да, сагынып еламаган көнем сирәк.

 

Шулай яшәүдән бизмәскә тырышып яшәп ятканда, шаккаткыч хәл мәгълүм булды – минем Айдарымны башка әни тапкан булган, ә үз улым исән икән! Илшат исемле икән ул. Бу хакта белгәч, ышанмый тордым. ДНК үткәч кенә дөньяда әллә нинди могҗизалар да була алуына ышанырга туры килде. Илшат белән очрашырга барганда дулкынландым, каушадым. Олы улым: “Әни, син аңа ташланма инде, аның янында үстергән әти-әнисе бар бит”, – диде. Шунлыктан миңа хисләремне азрак йөгәнләргә туры килде. Шулай да без кочаклашып күрештек. Күңелем кузгалды, тагын күз яшьләре... Бер улымны югалткан идем, икенчесен таптым. Мин Айдарны оныта алмаячакмын, билгеле. Тудырган улым Илшатны да Ходай бүләге дип кабул иттем. Илшатны үстергән гаилә белән туганнар кебек аралашабыз. Хәзер безнең уртак улыбыз Илшат, уртак киленебез Ләйсән, уртак оныгыбыз Эмил бар.

 

P.S. Флюра апа әйтүенчә, роддомда уллары алышыну турында белгәч, аларны үзәк телевидениедә бара торган шау-шулы тапшыруга чакырып, гаделлекне табарга ярдәм итәбез дип бик кыстаганнар. Ләкин аналар: “Без кемнеңдер ялгышы аркасында болай да Ходай тарафыннан җәзаланган кешеләр инде. Дөреслек юллап, кемнәр беләндер судлашып йөрергә теләмибез, моңа күпне кичергән йөрәкләребез түзмәячәк. Гаеплеләрне Ходай үзе хөкем итәр”, – дип, баш тартканнар.

 

                                  Айдар                                                                            Илшат

Аналарны Назилә САФИУЛЛИНА тыңлады
Татарстан яшьләре




БЕЗНЕҢ КЫЗЛАР КИЯҮ КҮРГӘНМЕНИ?

Бу бәхәскә кушылмам дип күпме генә тыелсам да, берьяклылык күпкә киткәнне күргәч, язмыйча кала алмадым. Чыннан да, артыккарак китте яшьләрне кыйнау. Миңа калса, кайберәүләр әллә чама хисен белмиләр, әллә махсус зыян салу өчен тырышалар. Кыскасы, иртәгә дөньяны үз кулларына алырга тиешле яшьләрнең берсенә булса да колак салып карагыз әле, хөрмәтле олыларыбыз!

 Bшеткәнегез бармы икән: борынгы грек философы Сократны аллаларны санга сукмыйча, яңа тәңре тудырып, халыкка җиткерергә тырышкан өчен хөкем итәләр. Нәтиҗәсе – үлем җәзасы. "Барс-Медиа" компанияләр группасын да татар эстрадасын үзгәрткәне, яшь җырчыларны барлыкка китерүе өчен "үлем җәзасы"на тартырга теләүче кебек кабул иттем "ВТ"дагы бер-бер артлы диярлек дөнья күргән язмаларны.

Яңалык һәрвакыт бәхәс, төрле караш уята. Заманында Тукайны, Дәрдмәндне әдәбиятка керткән "яңалыклары" өчен тәнкыйтьләгәннәр, XVIII – XIX гасырларда "спектакль – тамаша татар өчен түгел, яшьләрне боза", дип чаң суканнар, бу турыда язганнар. Спектакльләрне төрле юллар белән туктатырга, чикләргә тырышканнар. XXI гасыр. Шул ук хәл. Бары җикеренү объектлары гына үзгәреп тора. Хәер, объектлары дип әйтү дөрес булмас, әлеге дә баягы "Барс-Медиа" компанияләр группасына барып терәләбез. Ни өчен дигәндә, бүген җырчылар белән эшләүче, үзенең радиосы, газетасы булган холдинг саналырдай башка компания юк. Тырышып караучылар бар, тик башкарып чыгучылар күренми. Аның каравы, "начар", "Барс-Медиа" – талантсызлар оясы" дип авыз чайкаучылар еш күренә. Җитешсез якларны табу, гаепләү җиңел бит ул, ә "менә болай кирәк" дип өлге итеп алырлык мисал бармы?

 

Җырлар һәм җырчылар күп, ләкин алар арасында татар җыры, татар милли моң-аһәңе дигәннәре бик сирәк, дип яза эстраданы утлы табага бастырырга теләүче авторлар. Ай, яратабыз да инде, кайда моң, яшьләр арасында даңгыр-доңгыр, дип сүз куертырга. Килешәм, бүгенге көндә татар халык җырын җиренә җиткереп, моңлы итеп башкаручылар яшь җырчылар арасында санаулы. Әмма Раяз Фасыйхов, Илдар Әхмәтов, Илшат Вәлиевтә, Гүзәл Уразовада моң юк дип әйтергә тел әйләнерме икән? Тагын бер сорау борчый: ә элек моң һәр җырчыда да булганмы? Һәркайсы Әлфия Авзалова, Илһам Шакиров кебек популярмы? Заманында "урта кул" булып йөргән җырчылардан: "Яшьләрдә моң юк", – дигән сүзләрне ишетергә туры килә, тик андыйларның репертуарында мисал итеп алырлык җырлары күренми...

 

"Талантларның мөмкинлекләре чикләнгән... ниндидер сәбәпләр аркасында" дию "әнә теге җирдә ни булган" җөмләсен хәтерләтә. Нәкъ менә татар яшьләренең сәләтләрен ачу, сәхнәгә яңалык, төрлелек кертү өчен "Барс-Медиа" группасы 2004 елдан бирле "Йолдызлар фабрикасы" проектын үткәрә дә инде. Шуны да әйтергә кирәк: бюджеттан бер тиен алмыйча, ә үз көче, булдыклылыгы белән. Ел саен "фабрика"ның сайлап алу турлары аша төрле шәһәртөбәкләрдән 500-600 егет-кыз үтә. Күрсәт талантыңны, нинди сәбәпләр аркасында бар икән ул читтә калганнар. Яшьләрне сайлап алу Чаллы, Әлмәт, Чистай, Казан, Уфаларда үтә. "Йолдызлар фабрикасы" ел саен 10-12 яшь җырчыны "Татар җыры" сәхнәсенә чыгара, үзен күрсәтергә, татарның "иң-иң"нәре белән җырларга мөмкинчелек бирә. (И.Шакиров белән Шәкүр, Венера Ганиева һәм Мөнир Рахмаев, Салават белән Алинә һ.б.) Фабрика булмаса, Илдар Әхмәтов, Илназ Сафиуллин, Раяз Фасыйхов, Илшат Вәлиев, Шәкүр, Иркә, Ландыш кебек җырчылар булмас иде. (Ягъни яшьләр өчен җырчылар булмас иде дигән сүзем). Кирәкләре дә юк дип әйтүчеләр табылыр, ә дәлилләү?

 

"Йолдызлар фабрикасы" татарга кирәк иде. Тик бу эшне башлап җибәрүче генә табылмады. Бүген яшь талантларны чыгаручы шул әлеге дә баягы  "Барс-Медиа" түгелме соң? Дөньякүләм яңарыштан татар да артта калмый дип сөенергә кирәк. Мәскәүдә "Фабрика звёзд" ничә еллар эшләп килә (аларда да бит Пугачёвалар белән беррәттән Ираклийлары да, Савичевалары да бар). Америка проекты "American Idol"да да шул ук хәл. Нишләп соң татар калышырга тиеш? "Татар"ның күкрәк кагуы өчен эшләргә, алга ыргылырга кирәк. Туа барган һәр яңалыкны тәнкыйтьләп, "кирәк" дип дөрес сүз сөйләп утыручылар, бер урында таптануны дәвам итүчеләр болай да җитәрлек.

 

Клиплар мәсьәләсенә килгәндә, "мөселман гаиләсен мыскыллау", "бот күрсәтү" дип яза кайберәүләр. Әйдәгез, каен төбенә басып җырлыйк! Матур бит: каен, чәчәкләр, кошлар һәм... калфагын кыңгыр салган җырчы. Төрлелек һәр өлкәдә булырга тиеш. Шул исәптән эстрадада да: клиплар арасында бар фильм кебек йотлыгып карарлыклары да, бар "җиңелчә" кәеф күтәрә торганнары да. MTV, MuzTV ны карыйк: шәрәләр дә, тавышсызлар да бар. Шуны күреп үскән хәзерге заман баласының психикасын Ландышның ялан боты гына бозармы икән? Ай-һай, икеле...

 

Илдар Әхмәтовның "Сагыш" исемле җырына "төрмә" образын кертү, татар яшьләренең урыны төрмәдә дип нәтиҗә ясап кую көлке. Авыл өйләрен төшереп, көянтә тотып суга бару – яшьләрнең киләчәге авылда су ташып үтәчәк дигәнне аңлатамыни? "Төссез, әхлаксыз, мәгънәсез клиплар тулып ята", дип яза авторларның берсе. Дилә Нигъмәтуллинаның "Хатын-кыз бәхете" җырына төшерелгән клип мәгънәсезме? Яшьләр тормышын, дөнья агымын чагылдыручы Шәкүрнең "Дөнья, тукта" клибы төссезме? Ә бәлки, сезнең фикерегезчә, Резедә Шәрәфиеваның "Нигә дип сорама" клибы әхлаксыздыр? "Барс-Медиа" клиплар төшермәсә, татар бит клипның нәрсә икәнен дә белә алмас иде. Чит илдә клип төшерүләрне дә бит "Барс" үз акчасына эшли, ел саен 36 клип төшерелә. Йә, татарның үсүе, җырчыларның чит илне күрүе, тамашачыга күрсәтүе начармы?

 

Бөтен дөнья үзгәреш кичерә, татар эстрадасы инде болай да артта калган. "Яшьләр татар җырларын тыңламый, чил илнекен әйләндерә" дип берничә ел элек зарланып утырганыбызны оныттык та мыни? Тыңлата белергә кирәк. Һәр буын өчен кәеф күтәрә торган чара булырга тиеш. Яшьләр яшь җырчыларны үз итә. "Татар радиосы"на гел аларның җырларын сорап шалтыратулары, CD һәм DVD дискларның тиз таралуы, концертларда зал тутырып халык җыю – ачык дәлил булып тора. Яшьләр өчен татар дискотекалары кирәк. Элек "татар дискотекасы" сүзенә кырын караган шәһәр яшьләре дә хәзер атна саен "Музыкаль бомба", "Нон-стоп" дискотекаларына атлыгып йөри. Клуб алдында керә алмый басып калган яшьләр дә шактый. 2007 елның җәендә төрле шәһәрләрдә үткән "Музыкаль десант" та (яшь башкаручылар катнашында гына) меңләгән аудитория җыя алды.

 

"Татар җыры" фестиваленә килгәндә, ул – бердәнбер зур концерт-тамаша, еллык нәтиҗә. Ел буе эшләгәннәр: CD һәм DVD чыгарып, концерт куеп, үзләрен күрсәтә алганнар гына татар эстрадасының югары премиясе "Алтын Барс"ка ия була. Әйе, "җидешәр" тапкыр ия булганнары да бар. Зәйнәп, Салават, Хәния турында сүз бара. Алар "Барс"ка лаек түгелме? Кызык... "Татар милләтен үстерүдә алар битараф" дип әйтү буш кычкыру гына булып кала.

 

"Барс-Медиа"ны гына яшьләр зәвыгы борчый да бугай инде. Әгәр татар дискотекалары үткәрелмәсә, татар эстрадасы дөньякүләм аренага тартылмаса, шәһәрләрдә концертлар куелмаса, "Татар радиосы" әдәби татлы җөмләләр белән "дөрес сүз" генә сөйләп акыл сатса... – без "моң" дип авызыбызны ачып утырып калачакбыз... Ә яшьләр исә, MTV кабызып, татар эстрадасыннан читләшәчәк. "Кем соң ул Фәрхи?" дигән сорауларына җавап бирергә туры килмәгәе...

 

P.S. Бу язма белән кемнедер якларга, кемнедер кимсетергә теләмим. Бары тик яңарышларны кабул итик, бердәм булыйк дип өндисем килә. Ни дисәк тә, татар өчен эшлибез бит.

Гөлназ СӘФӘРОВА
Ватаным Татарстан
№ 173 | 19.08.2008




Безгә ниләр комачаулый?

“Татарстанстат” идарәсе мәгълүматларыннан күренгәнчә, 2014 елның гыйнвар-июнь айларында республика авыл хуҗалыгында продукция җитештерү күләме узган елның шул чоры белән чагыштырганда шактый кимегән.

Аерым алганда, терлек һәм кош ите – 2,6, йомырка – 5,4, сөт 0,2 процентка азрак җитештерелгән. Чагыштырмача кыска гына вакыт эчендә республика авылларында 2573 күмәк-фермер хуҗалыгы яшәүдән туктаган. Авыл хуҗалыгының башка юнәлешләрендә дә кичек­мәс­тән хәл итәсе пробле­маларның иге-чиге юк. 7–9 июльдә Зәй районында Татарстан Республикасы җи­тәк­челәре, муниципаль район башлыклары, күп санлы авыл хуҗалыгы белгечләре, галимнәр катнашында узачак семинар-киңәшмәдә дә сүз 2014 елның 6 аена йомгак ясау белән беррәттән, алда торган бурычлар турында барачак.

Әйтергә кирәк, Татарстан игенчеләре, терлекчеләре, авыл хуҗалыгының башка тармакларында эшләүчеләр моңарчы да үзләреннән торган кадәресен намус белән башкарып килде. Шик юк, моннан соң да шулай булачак. Әмма барысы да игенче һәм терлекчеләрдән генә тормый шул. Табигать шарт­ларының бишенче ел рәттән уңай булмавы, авыл ху­җа­лыгы өчен бүген кирәк булган документларның вакытында кабул ителмәве, ил җитәкче­легенең авыл хуҗа­лыгында продукция җитеш­терүче мән­фә­гать­лә­рен җи­тәрлек дә­рә­җәдә кай­гырт­мавының тис­кәре йогынтысы да си­зелә.

Депутатлардан да тора

Үзгәртеп коруларның бер рәхәт ягы бар: рә­хәтләнеп зарланырга мөм­кин. Илдә хәзер мондый мөмкинлектән гади халыкка кушылып зур түрәләр һәм олигархлар, хәтта депутатлар да рәхәтләнеп файдалана.

“Кызыл Шәрык”ка нигез салучы, Россия Федерациясе Дәүләт Думасы депутаты Айрат Хәйруллинның соңгы вакытлардагы активлыгын күз­дә тотып әйтүем. Әле ил­күләм трибунадан, әле мас­сакүләм матбугат чараларыннан аның нигезле зарлары белән танышырга туры килә. Соңгы вакытларда нә­шер ителгәннәреннән кайбер өзекләр дә китереп узам:

...Россия хөкүмәтенең, аерым алганда, РФ Авыл хуҗалыгы министрлыгының тиешле чара күрмәве нәти­җә­сендә Идел буе, Урал, Себер һәм башка кайбер тө­бәкләрдә авыл хуҗалыгы упкынга тәгәри.
...Бәяләр гаделсезлеге, банклар башбаштаклыгы һәм башка сәбәпләр аркасында авылда яшәүчеләр ел­дан-ел кими бара.
...Ашлыкның базар бәялә­ренә дәүләт көйләве булмау сәбәпле, соңгы ун елда ике тапкыр сикереш ясап, тоннасы әле 2 мең сумга калды, әле 10 мең сумга кадәр күтә­релде.
...Чит илләргә ашлык сатудан кергән табышның 60 проценты Россиянең диң­гезгә якын урнашкан бер­ничә төбәгенә генә эләгә.
...Россия Авыл хуҗалыгы министрлыгында “кәгазьдә генә калган сыерларга булмаган фуражны ашатып, сөтне күтәрәләр” һ.б., һ.б.

Хак сүзләр. Һәркайсы астына мөһер сугып, имза куярлык. Тик шунысы гына бар: илдә барган мондый вәзгыятьне кем үзгәртә ала соң? Шул ук Россия Дәүләт Думасы депутатлары, аның авыл хуҗалыгы буенча комитеты түгелмени? Югыйсә, РФ Дәүләт Думасы депутаты А.Хәйруллин күп еллардан бирле анда авыл хуҗалыгы буенча комитет рәисе урынбасары булып тора бит. Әллә соң шундый зур урынга рес­публика халкы хөрмәтле депутатны зарланып утырыр өчен генә сайлап куйды микән?

Кем кемне талый?

Россия сөт җитештерү­челәр берлеге җитәкчесе Андрей Даниленко раславынча, сөт җитештерүнең үзкыйммәте буенча без Европа берлеге илләре, шул исәптән Америка Кушма Штатлары, Канада, хәтта Кытайдан да калышмыйбыз. Терлек өчен кирәк булган һәртөрле азыкны үзе җи­тештергән, заманча техника һәм технологияләр файдаланып, барлык чыгымнарны мөмкин кадәр киметкән хуҗалыклар арасында табышлы эшләүчеләр бездә дә бар анысы. Терлекчеләребез дә чит илләрнекеннән ким түгел. Тик менә терлек үстерү, ашлык җитештерү һәм башка кайбер хезмәт­ләрнең әҗерен генә бик озак көтәсе. Язгы чәчү, урып-җыю, көзге кыр эшләре, ягулык-майлау материаллары, ашлама, орлык, төрле препаратлар – кыскасы, кырыкмаса кырык төрле чыгымнарга көнендә-сәгатендә акча кирәк. Бер сүз белән әйткәндә, авыл хуҗалыгында банктан кредит алмыйча яшәве бик кыен. Ә бездә ул 15 проценттан ким түгел. Чит ил банклары исә үз авыл хуҗалыгының хәленә кереп, аны 2–4 проценттан арттырмый. Дәүләт биргән субсидияне исәпкә алганда да, безнең хуҗалыклар чит илләрдәге коллегаларыннан күпкә авыррак хәлдә.

Белгечләр исәпләп чыгарганча, Россия сөт җитеш­терүчеләре дәүләткә ел саен ким дигәндә 200 миллиард сум салым түли икән. Кредит өчен хуҗалыкларга сөт өчен бирелә торган субсидия әлегәчә 30 миллиард сумнан артканы юк. Әгәр дәүләт яр­дәме тиешлечә булса, безнең терлекчеләр сөт белән үзе­безне генә тәэмин итеп калмыйча, чит илләргә дә өлеш чыгара алыр иде.

Шул ук булгач, нигә кыйммәт?

Кулланучылар кибет киш­­тәләрендәге мондый үзгә­решләрне әлегә сизми дә калды бугай. Россиядә ит һәм сөт продуктларына 1 майдан гамәлгә кергән яңа техник регламент турында әйтүем. Аның нигезендә Россия, Казахстан һәм Бело­руссиянең ит һәм сөт эш­кәртүче пред­приятиеләре “Торгызылган сөт” яки “Үсем­лекле ит” продуктлары җитештерә башлады. Һәм алар инде илнең кибет киштәләренә менеп ку­нак­ларга да өл­герде. Гәрчә мондый про­дукцияләр җи­теш­терүгә “күчү вакыты” 2015 елның 31 декабренә кадәр дәвам итәргә тиеш булса да.

Яңарак кына Пенза өлкә­сенең сөт эшкәртү пред­приятиесендә булырга туры килгән иде. Алар яңа техрег­ламент шартларыннан ка­нә­гать. “Элегрәк тә тәмләт­кечләр һәм катнашмалар кушып, ясалма сөт яки ит продукцияләре җитештерә идек. Хәзер исә пакет тышына продукциянең составын рус һәм казах телләрендә язарга тиешбез. Бар яңалык шул”, – диләр.

Хикмәт шунда: яңа техрег­ламент нигезендә Казахстанда эшләнгән документ кабул ителгән. Әлеге документ терлекне сую һәм эшкәртүне теләсә кайда түгел, ә моның өчен махсус әзерләнгән урыннарда гына башкаруны таләп итә. Ә продуктлар исә “А” һәм “Б” категорияләренә бүленеп йөртелә. Әйтик, колбасаның “Докторская”, ”Любительская” яки ”Московская” сортлары составында ясалма катнашмаларның күпме булуыннан чыгып, бәяләре буенча бермә-бер аерылачак. Ни генә дисәләр дә, “Докторская” колбасасын икеләтә арзанрак бәягә сатып алу күңеллерәк булыр, шәт. Кайчагында ахырдан сызланырга туры килсә дә... 

Камил СӘГЪДӘТШИН
Ватаным Татарстан
№ 96 | 05.07.2014




Истәлеккә – көрәш бәйрәме

Түбән Новгород өлкәсенең Сергач физкультура-сәламәтләндерү комплексында күренекле якташыбыз Абдулхамит Садеков истәлегенә билбаулар белән көрәш буенча Бөтенроссия турнирын оештыру матур традициягә керде. Быелгы ярыш Ватанны саклаучылар көнендә - 23 февральдә “Лидер” спорт залында үтте. Турнирда Мәскәү, Иваново, Чабаксар, Түбән Новгород, Сергач шәһәрләреннән, Спас, Пильна районнарыннан, Рбишчадан, Уразавылдан, Мәдәнәдән, Чүмбәлидән йөзгә якын көрәшче көч сынашты.

Ачу тантанасында “Волга–Петролеум” акционерлык җәмгыяте президенты Мансур Садеков, Сергач районы администрациясе башлыгы Николай Субботин, Кызыл Октябрь районы җитәкчесе  Халит  Сөләйманов көрәшче-ләрне тәбрикләп, җиңүләр теләделәр.
   
Быелгы турнир, үткән елдагыга караганда, масштаблырак булды. Бер ел эчендә көрәшүчеләрнең осталыклары да шактый үскән.
 
Ярыш ике келәмдә барды. Беренче булып келәмгә чыккан 45 килограмм авырлык категориясендә көрәшчеләрнең чыгышлары шаккатыргыч иде. Көчле, оста көрәш күрсәттеләр балалар. Димәк, лаеклы алмаш үсә.
 
Абсолют авырлыкта Сарансктан Евгений Строгонов беренче урынны яулады, Зур Рбишча егете Гаяз Рахматуллин – икенчедә, Пильнадан Евгений Андреев өченче булды. Сергач командасыннан Камил Гафуров 60 килограмм авырлыкта икенче урынны яулады.
 
Гомум команда нәтиҗәләре буенча,Түбән Новгород көрәшчеләре традицион турнир кубогына ия булдылар. Пильна командасы  икенче урында, Рбишча командасы – өченчедә.

ҮЗ АВЫРЛЫК КАТЕГОРИЯЛӘРЕНДӘ ҖИҢҮЧЕЛӘР:

1999 – 2001 елларда туган яшьләр арасында 
45 кг. – Илдар Аюпов (фотода), Пильна районы.
55 кг. – Рушан Вильданов, Пильна районы.
65 кг. – Дамир Салимҗанов, Спас районы.
1996 – 1998 елларда туган яшьләр арасында 
50 кг. – Дамир Хәсәнов, Түбән Новгород.
60 кг. – Эмиль Незаметдинов, Рбишча.
71 кг. – Илья Талаев, Чабаксар.
1993 – 1995 елларда туган яшьләр арасында
65 кг. – Илһам Шәмшетдинов, Мәскәү. 
75 кг. – Камил Хайретдинов, Мәскәү.
82 кг. – Дамир Юсупов, Түбән Новгород.


Кызыл Октябрь, Сергач районы җитәкчеләре һәм М.Садеков;

Т.Новгород командасы.


Автор фотолары.
 

Р.СӨННӘТОВ
Туган як
№ 8 | 01.03.2013




Юкә чәчәге нәрсәдән файдалы?

Юкә июнь-июль айларында чәчәк ата. Юкә чәчәкләрендә бик күп файдалы элементлар бар: эфир майлары, флавоноидлар, глюкоза, дуплау матдәләре (дубильные вещества). Аннан ясалган эчемлекләрне салкын тиюдән дәвалану өчен тирләтә һәм температураны төшерә торган дару буларак, гастритлардан, ангина һәм стоматит белән авырганда авыз һәм тамакны чайкау өчен файдаланалар.

Юкә төнәтмәсе тын юллары салкын тигәндә лайланы чыгарырга булыша.

Төнәтмә ясау өчен 1 аш кашыгы коры чәчәккә 1 стакан су салалар, 20-30 минут төнәтәләр. Көнгә 2-3 стакан (төнгә каршы эчү файдалырак) эчәләр.

Йөрәк-кан тамыры авырулары булган кешеләргә куллану тыела. Шулай ук озаклап (10 көннән артык) юкә төнәтмәсе эчү күз күрүенә зыян сала ала.

Юкә чәчәген коры көннәрдә чәчәкләр ачылганчы җыялар һәм 40-50 градустан югары булмаган температурада киптерәләр. Юкә чәчәкләрен кояшта киптерергә ярамый, чөнки алар үзләренең төсләрен һәм шифалы үзлекләрен югалталар.

Ирек мәйданы
05.07.2014




Үзем генә беләм... (Ялгыз ир хаты)

Бу хатым белән кемгәдер акыл сатасым килми, әмма газетаны укучы меңләгән кешенең берничәсе генә укып уйланса да, шат булыр идем.

Исерекләрне беркем яратмый, аларга бөтенебез дә җирәнеп карыйбыз, эт итеп сүгәбез, алардан читләшәбез. Ә аларның ни өчен эчкечелеккә чыгулары турында ник бер кеше уйлап карасын! Мин моны үз язмышымнан аңладым.

 

Тормышым бик матур башланды һәм үз юлыннан шома гына дәвам итте. Әмма 50гә җитәм дигәндә генә кадерле тормыш юлдашым, балаларымның газиз әнкәләре бакыйлыкка күчте. Кодрәтле Аллам гомерне аңа шулай гына биргән, күрәсең, урыны оҗмахта булсын иде. Хатынымны искә алу ашлары үтте, туганнар: “Ташламабыз, авырлыкларны бергә-бергә җиңәрбез”, – дип юаттылар, күңелдә өмет чаткылары кабыздылар. Үзем дә эш, балалар, бакча мәшәкатьләре белән хәсрәт онытылыр дип уйладым. Ләкин юк икән шул. Дөнья караңгыланды, ялгызлык, күңел бушлыгы йөрәккә авыр йөк булып тулды. Ялгыз калгач, син беркемгә кирәк түгел икән. Туганнарның чылтыратуларын көтәм – юк. Ә үзем чылтыратсам, “И-и, әле генә сине уйлаган идем”, дигән “дежур” сүзләр.

 

Рәхмәт илебезгә: подъезд төбе саен чәркәханә. Анда керәсең дә, бераз капкалагач, хәсрәт азрак тарала, йөрәктәге авырлык җиңеләйгән кебек тоела. Менә кайда икән ул рәхәт тормыш: барысы да синең өчен кайгыра, сиңа ярдәм итә, хатын-кызлар яныңда бөтерелеп йөри. Эштән кайтасың да, туп-туры – чәркәханәгә! Күңел ачасың, дөнья түгәрәкләнә, акча да табыла. Шулай яши-яши хәйран гына ияләштем “градуслы”га. Чактан гына алкашка әйләнеп китмәдем. Аллаһның кодрәте киң диләр бит, чокырга тәгәрәп төшүдән йолып калды. Хәзер әйбәт кенә яшәп ятам. Ләкин тирә-юньдә бәхетле парларны күрү, эштән өйгә ашкынып кайтып, анда буш стеналар белән “күрешү”, ялгызың мендәр кочаклап йокларга яту, йокысыз үткән төннәр... Сабырлыгым күпмегә җитәр, белмим.

 

Үзеңә хатын эзлә диярсез. Ике елдан артык эзлим инде. Танышулар телефоннан башлана. Чылтыратам, әйдә очрашабыз дим. Ә ханымнар: “Кайда эшлисең? Кем белән торасың? Бакчаң бармы? Машинаң бармы?” – дип сораша башлыйлар. Әйтерсең лә, хөрмәтле хатын-кызларның минем белән түгел, ә балаларым, бакчам яки бүтән милкем белән танышасылары килә! Башта очрашырга кирәктер бит? Шунда күренә инде: нинди кеше син, сиңа нәрсә ошый яки ошамый...

 

Ялгыз калуымның бүген 887 нче таңын каршы алдым. Шул көннән бирле хатынымның энесенең, апаларының чылтыратуларын, ишегемне кагуларын көтеп яшим. Берничә тапкыр тәрәзәдән сикерергә талпындым. Хәлләремне үзем генә беләм... Әле ярый балаларым “әти” дип өзелеп торалар, үз туганнарым “абый” дип минем өчен нишләргә белмиләр. Ялгызлыктан да авыр хис юктыр ул. Ялгыз калган аккошлар да үзләрен үлемгә дучар итәләр бит...

 

Таң атуга Аллаһтан сәламәтлек, иман, сабырлык сорыйм һәм бөтен татар халкына шуны телим. Барыгыз да парлы булып, бер-берегезнең кадерен белеп, бәхетле яшәгез.

 

Исемем һәм адресым редакция өчен генә.


Татарстан яшьләре




Кырым һәм Идел-Урал татарлары арасындагы багланышлар (ФОТО)

...Кырым темасы – минем өчен яңа түгел, чөнки шактый еллар инде Кырымга барып йөрим, андагы татарлар белән аралашам. Моңа республикабызның мәдәниятен, сәнгатен үстерүгә 50 елдан артык гомерен биргәннән соң, 1998 елда Татарстанның һәм Россиянең атказанган сәнгать эшлеклесе, профессор, остазым Җәвид Абдураим улы Котдусовның Ак Мәчет (Симферополь) шәһәренә күчеп китүе сәбәп булды.

Кырым татарлары – дөньяда геноцидка иң көчле дучар булган милләтләрнең берсе. 1783 елда Россия империясе кул астында калгач, Кырым ханлыгы бетерелә һәм бар яктан да югалту гына кичерә. Патша хөкүмәте тарафыннан кырым татарларын ярымутраудан кысрыклап чыгару сәясәте башлана. Шуның нәтиҗәсендә алар Төркиягә, Балканга һәм башка чит җирләргә мөһаҗирлеккә китә. Бер үк вакытта Кырым ярымутравын колонизацияләү үткәрелә. Кырымга Россиянең үзәк губерналарыннан руслар агыла. Шулар белән бергә әрмән, болгар, төрек, немецлар да килеп төпләнә, ә татарлар саны кимегәннән кими. Әлеге процессның кульминацион ноктасы Бөек Ватан сугышы елларында – кырым татарларының ирләре Ватан азатлыгы өчен көрәшкәндә, 1944 елгы депортация (геноцид) була, хатын-кызлар, картлар һәм балачагалар туган җирләре Кырымнан куыла. Шуның нәтиҗәсендә кырым татарларының 46,2% һәлак була, депортациянең беренче елларында гына да вафат булучыларның 70%ын балалар тәшкил итә. Бу еллардагы сәясәтнең аерым элементлары бүген дә тормышка ашырылып тора.

«Акчура» җәмгыяте Ялтадагы башка милләт вәкилләре белән дә уртак тел табып, дус-тату яши. 18 майда – кырым татарлары депортацияләнгән көндә – Кырымдагы барлык татарларның бер милләт булып дус-тату яшәүләре аеруча ачык күренә. Аларның фаҗигасе – бөтен милләт өчен зур фаҗига. Бу кайгылы кара датага 2014 елның 18 маенда 70 ел тула.

Украинада 73 мең казан, урал, себер татары яши. Симферополь (Ак Мәчет) шәһәрендә Идел-Урал ассоциациясе филиалы эшләп килә. Егерменче елларда инде Ак Мәчеттә Казан бистәсе булган. Казан татарлары арасыннан Кырым мәдәниятенә үзләренең өлешен керткән шәхесләр бик күп. Партизаннар хәрәкәтләрендә катнашучылар да шактый булган. Ә инде 1944 елда кырым татарларын илләреннән куганда, 6 меңнән артык казан татарын сөргенгә җибәрүләре турында мәгълүмат бар. Бу турыда Рәфыйк Мозаффаров үзенең энциклопедиясендә яза һәм аларның бер өлеше хәзер Кырымга кайтып, күбесе кырым татарлары белән кушылып, гаилә корып яши. Аларны кырым-казан татарлары дип йөртәләр.

Кырым һәм казан татарлары арасында үзара элемтәләр элек-электән даими булган. Ләкин аны яшергәннәр, халыкка белдермичә, бер-берсенә каршы куйганнар. Депортация вакытында кырым татарлары өстеннән куелган комендантларның күпчелеге казан татарлары булган. Бу – ике халыкны бер-берсенә каршы кую өчен махсус эшләнелгән сәяcәт. Идел татарларының статуссыз калуы, ташламалары булмавы да моңа дәлил.

Хәзер Кырымда үз илләренә кайткан кырым татарларын урнаштыру, аларны җир һәм торак белән тәэмин итү, туган телләренә дәүләт теле статусы бирү, югары дәүләт органнарына үз вәкилләрен сайлау, милли кадрлар әзерләү, мәдәниятне торгызу һәм башка бик күп мәсьәләләрне тормышка ашыру көн үзәгендә тора. Кырымлылар белән аралашып, күп нәрсәне үз күзләрең белән күргәч, аларның чын мәгънәсендә ватанпәрвәр, культуралы, безнең белән чагыштырганда, күпкә оешкан, дус, бердәм халык икәненә инанасың. Әйтергә кирәк, кырым татарлары югары белемлелек буенча Кырымда яһүдләрдән генә калыша. Менә шушы кешеләр бик кечкенә хезмәт хакына эшкә ялланып һәм очраклы хезмәтләр хакына җан асрарга мәҗбүр...

Кырым мәдрәсәләре һәм мәчетләре

Кырым мәдрәсәләрен берничә типка бүләргә була. Иң танылганнары – Бакчасарай мәдрәсәләреннән Хан мәдрәсәсе, Орта, Зынҗырлы, Карасу базар, Керчь, Сары-Әмин шәһәрләре һәм авыл мәдрәсәләре. 1783 елда Хан биләмәсендә 35 мәдрәсә, 1867 елда – 23 (Төркиягә 5 миллион халык эмиграцияләнгәч), ә инде 1893 елда 84 мәдрәсә эшләгән. Шуларның иң танылганы – 2006 елда Төрек фирмасы USRA – Төрек Республикасының халыкара хезмәттәшлекне үстерү идарәсе тарафыннан реставрацияләнгән Зынҗырлы мәдрәсәсе. Ул 1500 елда төзелә. Ни өчен «зынҗырлы»? Аны икенче төрле «Чылбырлы мәдрәсә» дип тә йөртәләр. Бакчасарайның Хан сараеннан ерак түгел, Салачик дип аталган җирдә Зынҗырлы мәдрәсәсен төзеткән хан Миңлегәрәй Хаҗигәрәй улы: «Фән һәм мәгърифәтчелек алдында бөтен кеше баш ияргә тиеш», – дип әйткән. Шуңа да мәдрәсәгә кергәндә, ике якка ачыла торган ишек өстенә беркетелгән чылбыр-зынҗыр аша беркем дә баш ими керә алмаган, фәнгә хөрмәт йөзеннән «Белем Әхрамы»на баш иеп керергә тиеш булганнар.

Урта гасырларда Европада Зын­җырлы мәдрәсәсен кырым та­тар­ларының милли университеты итеп ка­бул иткәннәр. Бу уку йорты Кырым ханлыгының Үзбәк мәдрәсәсе традицияләрен дәвам иткән. Үзбәк хан мәдрәсә-мәчете, Бакчасарайның югары уку йорты барлыкка килгәнче, ике гасыр буе мәгърифәтле кырым элитасын әзерләгән. Зынҗырлы мәдрәсәсендә дә илаһият фәннәре белән бергә астрономия, физика, риторика, математика, фәлсәфә, тарих кебек дөньяви гыйлемнәр укытылган. Заманында әлеге мәдрәсә Европада колледжлар һәм университетлар системасын барлыкка китерүгә һәм үстерүгә этәргеч ясаган.

Кырым татарларының күренекле җәмәгать эшлеклеләре, галимнәре мәдрәсәне үстерү һәм камилләштерү өчен күп көч куялар. Алар арасында күренекле җәмәгать эшлеклесе һәм сәясәтче, педагог, нашир Гаспралы Исмәгыйль Мостафа улының (1851-1914) роле бәяләп бетергесез. Ул 1868-1871 елларда Зынҗырлы мәдрәсәсендә шәкертләргә белем бирә, 1878-1883 елларда Бакчасарай шәһәре башлыгы булганда да, мәдрәсәне ярдәменнән ташламый. Ә инде 1883 елдан Исмәгыйль Гаспралы наширлегендә һәм мөхәррирлегендә Бакчасарайда дөнья күргән «Тәрҗеман-Переводчик» газетасы Идел-Урал буйларында да тарала башлый. Ул әлеге газета аша гомумтөрки тел булдырырга һәм барча төрки дөньяны берләштерергә омтыла. Газетаны чыгару эшендә Сембер губернасы Зөябаш авылында туган, И.Гаспралының хатыны, беренче татар хатын-кыз журналист Акчурина Зөһрә Әсфәндияр кызы (1862-1903) да зур роль уйнаган. «Тәрҗеман» газетасын нәшер итүгә Сембер сәүдәгәрләре һәм эшкуарлары Акчуриннар акчалата ярдәм дә иткән. Күрүебезчә, бөтен төрки дөньяга мәшһүр «Тәрҗеман-Переводчик»ның дөньяга танылуында безнең Идел буе татарларының роле бәһасез. Шул ук 1883 елдан мәгърифәтче И.Гаспралы тарафыннан яңа ысул белән укытыла торган җәдиди мәдрәсәләргә нигез салына һәм алар өчен дәреслекләр нәшер ителә. Зынҗырлы мәдрәсәсендә дә укыту җәдитчелек ысулы белән алып барыла башлый. Дөньякүләм мәшһүр әлеге мәдрәсәдә Идел-Урал буе татарларының да гыйлем алуы һәм укытуы мәгълүм.

Октябрь инкыйлабыннан соң большевиклар кырым татарларының «милли университет»ын ябалар. Башта мәдрәсәне шифаханә мәктәбе итеп тоталар, соңрак коммунистлар фиркасе фәрманы белән мәдрәсә бинасы складка әверелдерелә. Ә аның тирәсендәге аерым-ярдәмче бүлмәләрне психик авырулар өчен интернат итеп файдаланалар. Мәдрәсәдә сакланган уникаль китаплар урлану нәтиҗәсендә, гасырлар буена җыелган мәдәни, әдәби мирас юкка чыгарыла. Икенче Бөтендөнья сугышыннан соң большевиклар «Кырым – кырым татарларыннан башка» сәясәтен үткәрә – күп кенә мөселман гыйбадәтханәләрен, матди һәм рухи мәдәният һәйкәлләрен юкка чыгара. Хәтта Зынҗырлы мәдрәсәсе биләмәсендә җирләнгән кырым татарларының юлбашчылары И.Гаспралы һәм А.Озенбашлының рухын рәнҗетүгә дә барып җитәләр...

Алупкадагы мәчетнең язмышы да гыйбрәтле. Аны җирле мөселманнар XVIII гасырда ук төзегән. Мәчеткә тирә-як авыллардан гына түгел, бөтен Кырымнан, хәтта Санкт-Петербургтан ял итәргә килгән кунаклар да йөри торган була. Вакытлар үткәч, бу урынга князь Воронцов кызыга – мәчет урынында зур Сарай барлыкка килә. Ә гыйбадәт йортын яңаны төзиләр. Севастополь (Акъяр) юлында урнашкан мәчет Ватан сугышы елларында немецлар тарафыннан җимерелә.

Тагын бер мәчет – Ялтада, А.П.Чехов йортына каршы бинада була. Аның тышкы ягында гарәп хәрефләре белән «1884 ел» дип язылу шул елда төзелгәнлегенә ишарә ясый. Хәзер биредә музыка мәктәбе эшли.

Ялта каласының бүген мөселманнар гыйбадәт кыла торган мәчете Төркиядән килгән мөгаллим Хаҗи Муса җитәк­челегендә төзекләндерелә. Мәчет каршында инде ун елдан артык мәдрәсә эшләп килә, анда гарәп теле һәм ислам нигезләре өйрәтелә. Шәкертләргә Хаҗи Мусадан соң Төркиядән килгән мөгаллимнәр – Хөсәен әфәнде Каракош, Мехмед хуҗа Дагъли белем бирә. Мәчеткә кырым татарлары белән Идел-Урал татарлары да бик актив йөри. 2011 елда «Акчура» оешмасыннан 7 якташыбыз мәдрәсә тәмамлау турында таныклык алды. Мәчеттә ифтар кичәләре дә уздырыла. Олы яшьтә булуына карамастан, мәдрәсәдә белем алган якташыбыз Җәмилә апа Хисамова да дини бәйрәмнәргә, йолаларга багышланган чараларга Коръән укырга чакырыла. Бүген мәдрәсәдә балалар өчен дә курслар эшли.

Ялта шәһәрендә гыйбрәт алырлык урыннар байтак. Без бөтен шәһәр манзарасы күренеп торган мөселман зиратына да бардык. Биредә, нигездә, кырым татарлары, ә соңгы елларда исә Идел-Урал татарлары да җирләнә. Кырым һәм Идел-Урал татарлары берләшеп, бу борынгы зиратның урынын, шәһәр җитәкчелегеннән рөхсәт алуга ирешеп, үзләренә калдырганнар.

Таштагы язмалар кырым һәм казан татарлары телендә гарәп хәрефләре белән язылган, шунда ук Коръәннән аятьләр уелган, ай куелганнары да байтак. Кайбер кабер ташларының арткы ягына мөселман бизәкләре дә уелган.

Каберлекнең эченә кергәч тә, игътибарны уң якка тезелгән кабер ташлары җәлеп итә. Сталин кырым татарларын илләреннән кугач, каберлекне трактор-бульдозерлар белән сөрдереп, ташларын Алупка каласына мәдәни бина төзү өчен ташыганнар. Бу бинаның бары тик кабер ташларыннан гына төзелгәнлеге билгеле. Бина төзелеп беткәч, әлеге эшкә кулы тигән бәндәләрнең төрле сәбәпләр белән үлүе, яисә чирләве турында мәгълүматлар бар.

...Севастопольдәге Акъяр җамигъ мәчетенә нигез салган Исмәгыйль хәзрәт Мөхәммәдрәхим улы Сергач ягының иң күренекле татары була. Ул 1841 елда Сембер губернасы Курмыш өязе Яңа Мөчәләй авылында мулла гаиләсендә туа. Үз төбәгендәге мәктәп һәм мәдрәсәләрдә белем алганнан соң, авылда әтисе урынына указлы мулла булып кала. Яңа Мөчәләйдә дәүләт казнасы хисабына финанслана торган рус-татар мәктәбе ача. 1881 елда Исмәгыйль хәзрәтне Новочеркасскка имам итеп чакыралар. Өч ел эчендә ул монда мәчет һәм мәктәп бинасы төзетә, үзе ир балаларны, хатыны кызларны укыта. 1885 елда Севастопольгә күченә һәм биредә имам буларак, мөселманнарны оештыручы, бер мәхәлләгә берләштерүче, рухи юлбашчыга әйләнә. Әдәбият галиме Мәсгуд ага Гайнетдин язуынча, Исмәгыйль хәзрәт татарның җәдит мәктәпләренә кадәр үк мәктәп сис­темасын яңарта башлаган алдынгы мәгърифәтчеләреннән берсе булган. Акъяр шәһәрендә мәчеткә нигез салучы һәм аны төзү эшләрен башлап йөрүче дә Исмәгыйль хәзрәт була. Мәчет төзү 1894 елда Кырымда Левадиядә патша Александр III вафат булуы һәм аны Петербургка озатыр өчен Севастопольгә алып килү вакыйгаларына турыдан-туры бәйләнгән. Нәкъ менә Исмәгыйль хәзрәт җитәкчелегендәге мөселманнар делегациясе үлгән патша рухына дога кылыр өчен һәм аңа ядкәр итеп, Севастопольдә мәчет салу тәкъдиме белән хакимияткә мөрәҗәгать итә. Хөкүмәт үз карамагындагы Кырым ислам институтлары вакыфыннан 14 мең акча бирү турында карар чыгара. Мәчет төзү өчен бу акча гына җитмәгәнлектән, Исмәгыйль хәзрәт, ике мәртәбә Идел буйларына китеп, акча җыеп кайта. Улы Йосыфны да, Төркия мәдрәсәләрендә укытып, 1902 елда үз янына мулла итеп урнаштыра һәм мәчет төзү мәсьәләсен бергәләп кайгырта башлыйлар. 1908 елда мәчет өчен җир бирәләр, төзү эшләре башлана. Әтисе 1911 елда хаҗ сәфәрендә вафат булгач, Йосыф хәзрәт аның эшен дәвам итә...

Йосыф Исмәгыйль Хаҗи улы Рәхимов 1870 елда шулай ук Сембер губернасының Яңа Мөчәләй авылында туа. Йосыф авыл мәктәбен тәмам­ла­ганнан соң, Буа мәдрәсәсендә укый, аннан гыйлем алуын Истанбулда дәвам итә. Ул бәләкәйдән бик зиһенле булуы белән аерылып торган, төрле телләрне һәм фәннәрне өйрәнүгә сәләте белән сабакташларын таң калдырган. Йосыф Истанбулдагы уку йортын тәмамлаганда, 6-7 телдә иркен сөйләшкән, медицинаны һәм башка фәннәрне яхшы белгән. Истанбулга эш белән килгән танылган татар мәгърифәтчесе, «Тәрҗеман-Переводчик» газетасы мөхәррире Исмәгыйль Гаспралы аны Севастопольгә әтисе янына хезмәт итәргә кайтырга күндергән. Йосыф, Идел буена, туган якларына кайтып, Фатыйма дигән гүзәл кызны кәләшлеккә алып килгән дә Севастополь өязе казые эшенә җиң сызганып тотынган. Ул 1909 елдан мәчет каршындагы мәктәптә мөгаллим булып эшли, соңрак Севастополь татар халык мәктәбе директоры була. Хәзрәт мәктәбендә дини дәресләр белән бергә математика, физика, химия фәннәре дә укытылган, дәресләр татар, рус, фарсы, француз телләрендә алып барылган. Йосыф Исмәгыйль улы үзе балаларга тарих һәм география фәннәрен укыткан. Мәктәптә кырым татарлары белән бергә казан татарлары да белем алган.

1914 елның 20 апрелендә мәчетне рәсми рәвештә тантаналы ачу мәҗлесенә шәһәр түрәләре, руханилар килгән. Тантанада хәтта император Николай IIнең дә катнашканлыгы мәгълүм. Яңа мәчеткә мулла итеп тәгаенләнгән Йосыф хәзрәткә ул Романовлар династиясе тәхеткә утыруның 300 еллыгына чыгарылган альбом бүләк иткән, балаларының башларыннан сыйпаган (кызганыч, бу альбом дәһрилек чорында юкка чыга). Шулай итеп Кырым халыклары арасында «Рәхим бәй» дип йөртелгән Йосыф хәзрәт мөселманнарның мәгърифәтчесенә әйләнгән.

Мәчет ике балкон белән күпкырлы челтәрле манарадан гыйбарәт. Төп керү ишеге аркасына «Александр III истәлегенә» дип язылган. Мәчет проекты шәһәр архитекторы А.М.Вейзен һәм Г.Н.Долин тарафыннан, Каһирәдәге әл-Әзһәр мәчетенә һәм университетына охшаш типта Мисыр һәм Төньяк Африка архитектура үзенчәлекләрен саклап, Мисыр-мәмлүк стилендә төзелгән.

Мәчет Кара диңгез флоты хәрбиләре һәм җирле мөселманнар өчен хезмәт иткән. Тагын шунысы да мөһим: Кара диңгез флотында 30 елдан артык ахун булып торган Мөхәммәдзаһир Җамалетдинов та безнең төбәк татары – Казан губернасы Спасс өязе Яңа Чаллы авылыннан (хәзерге Әлки районына керә).

Россия мөселманнарының хаҗ сәфәре юлы Севастополь аша үтү сәбәпле, мәчеткә кереп намаз уку күркәм гадәт булган. Шулай ук Бохара әмиренең дә 1912-1915 елларда хаҗ юлында Йосыф имамда кунак булып, аңа атлас чапан бүләк итүе турында мәгълүматлар бар.

1930 еллардан мәчетләрне юкка чыгару, аларны ябу аерым план белән алып барыла, Йосыф хәзрәт һәм аның гаиләсе өстеннән дә күзәтү, эзәрлекләүләр көчәя. 1937 елның 2 октябрендә Йосыф Рәхимов кулга алына һәм Севастополь төрмәсенә ябыла, ә 1938 елның 10 февралендә аны атарга дигән хөкем карары чыгарыла. 1956 елда Фатыйма Рәхимова СССР Министрлар Советы каршындагы Дәүләт куркынычсызлыгы комитетына иренең эшен яңадан карау хакында мөрәҗәгать иткәч, Йосыф хәзрәткә бирелгән үлем җәзасының 10 ел төрмә белән алыштырылганлыгы, аның 1943 елның 19 февралендә төрмәдә йөрәк өянәгеннән вафат булганлыгы ачыклана. Ул 1957 елның 5 февралендә генә реабилитацияләнә. Йосыф хәзрәт – үз нәселләрендәге уникенче буын дин әһеле, кызганычка каршы, соңгысы була...

1938 елның 24 июлендә Севастополь шәһәре Советы Президиумының карары нигезендә, мәчет гыйбадәтханә буларак халыкка хезмәт итүдән туктый, әмма аның ике балконы белән күпкырлы челтәрле манарасы саклана. Бөек Ватан сугышы вакытында Севастополь шәһәре җир белән тигезләнгән дияргә була. Бары тик өч бинасы – мәчет, шәһәрнең «капкасы» булган колонналар һәм Кара диңгез флотының төп бинасы гына исән кала. Фәкать 1948 елда гына Сталин фәрманы белән шәһәрнең уртасындагы мәчет манарасы ике ай буе көрәк-ломнар ярдәмендә җимертелә. Мәчет бинасы Кара диңгез флоты архивы карамагында кала... 1989 елда үзгәртеп кору чорлары башлангач, кырым татарлары туган җирләренә кире кайта башлый. 1991 елдан әкренләп милли үзидарә системасы торгызыла. 1992 елда Севастополь мөселманнары архивның икенче катында җомга намазын укый башлый, ә 1994 елда мәчет тулысынча татарларга бирелә. 1995 елда мәчетне төзекләндерү эшләре башкарыла. 2000 елда Истанбул иганәчеләре ярдәме белән яңа манара да төзелә.

Әдәбият

1. Гайнетдин М. Гасырлар мирасы. – Казан: Татар.кит.нәшр., 2004. – Б.120-124.
2. Кудусов Эрнст. Москва и Крым: Очерк истории взаимоотношений двух наций – великороссов и крымских татар. – Москва, 2002. – 88 с.
3. Джавид Кудусов: материалы, статьи, воспоминания / сост. Ф.Арсланова, И.Ковалева. – Казань, 2009.
4. Али Э. Путешествия по неизвестным страницам истории Севастополя. – Симферополь, 2010. – 112 с.
5. Фесенко А. Севастопольская мечеть: http://new-sebastopol.com/news/sevastopol/Sevastopol_skaya_mechet_
6. Ганкевич В. Ю. Крымскотатарские медресе: http://crimeantatars.com
7. Новая жизнь Зынджырлы- медресе: http://gazeta.zn.ua/CULTURE/novaya_zhizn_zyndzhyrly-medrese.html
8. Юныс М. Альбатрос язмышы. – Казан: Татар.кит.нәшр., 2002. – 383 б.
 



Зынҗырлы мәдрәсәсенең (1500 ел) ишеге реставрациягә кадәр. 2006 ел



Зынҗырлы мәдрәсәсенең реставрациядән соң эчке күренеше



Зөһрә Акчурина. Сембер, 1881 ел



Җ.Котдусовның бабасы Йосыф Рәхимов



1914 елның апрель аенда төзелеп беткән Севастополь мәчете



Ялтадагы мөселман зиратындагы каберташлар



Хан мәчете. Бакчасарай


 

Севастополь мәчете. Төзекләндерелгән бина



Исмәгыйль бәк Гаспралы

Ахыры киләсе санда
 

Филүсә АРСЛАН
Безнең мирас




Иркә: “Кызым хәзер һәр җирдә үзем белән” (ФОТО)

Җырчы Иркәнең сәхнәдә чыгыш ясый башлавына быел 8 ел тулды. Шул вакыт эчендә аның турында ниләр генә сөйләмәделәр. “Иркәнең кызы бар, яшерә генә”, “Ул кияүдә булган” дисәләр, кайберәүләр ышанмады, аны ничек бар, шулай кабул итте. “Булмас, уйдырмадыр”, — диделәр. Иркә рольгә яхшы керде. Сәхнәдә тормыштагыдан бөтенләй ерак торган образ сайлап алып, “битлек киеп” чыгыш ясады. Ә чынбарлыкта аның кызы Айсылуга инде ун яшь тула.

— Кешене тикшерү, сүз йөртү җиңел анысы. Авыр чакларда кызымны әти-әнием тәрбияләде, аларга мең рәхмәт. Миңа ничек тә акча эшләргә кирәк булды. Хәзер баламны яшермим, барысын да ачып салам. Аны ни өчен күрсәтмәвемнең сәбәпләре бар. 8 ел буе мине ничек кенә сынамадылар. Инде ныгыдым. Хәзер янымда сөекле ирем бар, балам үзебез белән. Мине бернәрсә дә куркытмый, — ди Иркә.

 

“Минем балам бар бит”, — дидем”

 

— Иркә, күптән түгел Артур белән гөрләтеп туй үт­кәрдегез. Ялгызлыкка, ирек­кә күнеккән идең. Гаилә тормышына ияләшеп буламы?

 

— Әле авыз тутырып “ир тәрбиялим” дип әйтә алмыйм. Киресенчә, Артур ми­не тәрбияли (көлә). Көн дә концерт, чыгам да китәм. Ар­тур миңа рухи яктан да, болай да булыша. Аның белән тормышым күпкә җиңеләйде. Зуррак проблемаларны ирем чишә, аларны уйлап баш ватмыйм хәзер.

 

Кияүдә булу миңа ошый (көлә). Хәзер вакыт күбрәк, спортзалга да йөрим. Тормышта мине аңлый торган, тыныч кеше эләгүен теләгән идем, хыялым чынга ашты.

 

— Иркә, Артур өйләнмә­гән яшь егет иде. Ун яшьлек кызың барлыгын ул ни­чек кабул итте?

 

— Бу хакта уйлап, башта үзем дә бик борчылдым. Очрашканда Артурны берничә тапкыр ташлавымның сәбәбе дә шунда. Аңлармы ул, кабул итәрме дидем. Танышканнан соң ике көн интернет аша аралаштык, аның ягыннан җылылык си­зә башладым. Ул җырчы булуымны да, Иркә икәнемне дә белми иде. Ике көннән соң: “Минем балам бар бит”, — дидем. Шуннан язышуны туктатыр дип уйладым. Киресенчә: “Шәп, балаларны бик яратам”, — диде. Дөрестән дә, арттырмыйм, бөтен кеше шакката. Минем белән концертларга барса, бар баланы үз янына җыя. Нәни­ләрне бик ярата, тиз уртак тел та­ба. Айсылу белән дә шулай булды. Миңа чәчәк алып кил­сә, кызыма да шундыйны бүләк итә. Алар икәү күп аралаштылар. Очрашуларга да Айсылу белән бара идем.

 

Хәзер дә килешәләр. Ирем белән бераз ачуланышсак, Айсылу шундук җайлау ягын карый. Артурны яклап чыга әле, кайчак икәүләшеп миңа каршы торалар (көлә).

 

— Айсылу Артурга “әти” дип дәшәме?

 

— Әйе, “әтием”, ди. Никахның икенче көнендә үк шулай дип дәшә башлады. Артур да “кызым” дип кенә тора.

 

Беребез дә Айсылуны үгетлә­мәде, теләсә әйтер, теләми икән, мәҗбүр итмим, дигән идем. Кызым сорап та тормады.

 

Айсылу никахны миннән дә бигрәк түземсезләнеп көт­те. Ул никахның нәрсә икә­нен, ялгызыма ничек авыр булганын аңлый иде, елаган чакларымны да сизгәләде. Кызым бик акыллы, зурларча фикер йөртә. Авыр чагымда кочаклап тынычландыра, юата.

 

Айсылу Артурны бик хөр­мәт итә. Үзенчә курка да әле. “4” ле алып кайтса: “Әтигә әйтмә ин­де”, — ди. Бу миңа бик ошый. Бала мәхәббәтен көч­ләп яулап булмый. “Кем соң әле ул куркып торырга?” — дисә дә бернишли алмыйсың. Ата назына сусаган иде Айсылу. Бер-берсенә карата бул­ган хөр­мәт дә­вам итә күрсен.

 

Айсылуга тиз­дән 10 яшь тула. Яныма дүрт ел элек алып килдем. Татар-ин­глиз гимназиясен­дә 3 нче сыйныфта укый. Бик тырыш, мөстәкыйль. Еллар буе монда ялгызым тәрбияләсәм, бәл­ки, бөтенләй башка тәрбия алыр, бүгенге заман балалары кебек бераз көй­сез, тыңлаусыз булыр иде. Әти-әнием яхшы тәрбия бирде. Бүгенге балаларга нәкъ шул җитми дә.

 

“18 яшьтә кияүгә чыктым, 19 да балабыз туды”

 

— Әни нишләп мине алып китми икән, дип үп­кәләгән чаклары да булгандыр? Сиздермәдеме?

 

— Беркайчан андый хәл булмады. Өзгәләнеп елаган вакытларым күп иде. Үзем генә беләм. Хәзер искә тө­шерәсем дә килми.

 

Эшли башлагач, ничек тә машина алырга иде дип хыялландым. Атна саен кызым янына кайтып йөрер өчен кирәк иде ул. Алдым, өч ел да тулып җитмәгән тимер атта 170 мең км үттем. Бу гастрольләргә йөреп җыелган чакрымнар түгел, ә Аксубай—Казан арасын узган юллар.

Кызым барлыкны-юклыкны аңлый торган бала. Беркайчан, аяк терәп: “Шуны алып бир”, — дип сорамады. Нәрсә бирсәм, шуны киде. Яллардан соң Казанга кит­кәндә дә: “Әнием, бар эшлә. Борчылма”, — дип озата, әй­берләремне җыеша иде.  

 

Әти-әниемә мең рәхмәт. Алар һаман: “Без түгел, син карадың”, — диләр. Акча кайтарып бирү генә барын да хәл итми. Тәрбия кирәк. Газизләремә гомер буе бурычлымын. Ул чакта да, хәзер дә терәгем булып торалар.

 

— Иркә, әби-бабасы янына кайтаруны Айсылуга ничек аңлаттың?

 

— Ничек бар, шулай. Баланы әти-әни янына кайтару уемда да юк иде. Беренче ирем белән бер елдан артык кына бергә яшәдек. Ул башкага китте. Яшь вакытым иде. 18 яшьтә кияүгә чыктым. 19 да балабыз туды. Аерылышканда Айсылу бөтенләй кечкенә иде. Укуымны тә­мамлый алмадым, ташларга туры килде. Эш тә юк. Теген­дә бәреләм, монда сугылам... Бөтен җирдә ишекләр бикле. Торыр урын да юк. Баланы монда тотып, тиешле тәрбия бирә алмаячагымны аңладым.

 

Авылга кайткач, әти: “Балакаем, әйдә, үз юлыңны үзең тап. 19 яшь кенә бит сиңа. Үз тормышыңны җай­ла, аннан баланы алырсың. Әлегә без карап торыйк. Үз сөягебез, яныбызга бер Айсылуны гына сыйдырырбыз”, — диде. Шулай хәл иттек. Айсылуны бик яраттылар, “бала карыйбыз” дип ник бер тапкыр әйтсеннәр. Әнием еш кына: “Бу баланы Ходай махсус шундый сабыр итеп биргән­дер”, — дип әйтә иде. Кечкенә вакытында да еламады ул. Әнием фермада сыер савучы булып эшләде. Аңа ияреп эшкә йөри иде. “Пе­чән өстенә утыртып куям. Ник бер тыны чыксын. Фермадагы бөтен апа-абыйлар белән дуслашып бетте. Яраттылар үзен. 30 сыерны бәйләп бетергәнче, тыныч кына көтеп утырды”, — дип еш сөйли әнием. Хәзер дә, авылга кайткач, фермада эшләүче абый-апалар сәлам биреп китәләр үзенә. Күршеләр дә ярата аны. Әти-әни янында дүрт елдан артык яшәде.

 

— Яңадан Казанга китүне ничегрәк кичерде?

 

— Бик авыр булды. Анда кайтарганда 2 яшьлек кенә иде. Барысын да белеп бетерерлек чак түгел, шәһәр тормышын, бернәр­сәне аң­ламый иде. Әти-әни бик яратты, шуңа Айсылу ялгызлыкны сизмәде, бөтен әйбере булды.

 

Кызымны Казанга алып китүне әти белән әни дә бик авыр кичерде. Безне солдатлар кебек тоткан әтием Айсылуны күтәреп кенә йөртте. Ул да елады, әни дә. Ике якка да авыр булды. Айсылу да Казанга килгәндә эндәшми генә елап барды.

 

Үз фатирыбыз, бөтен мөм­кинлекләр бар. Ә ул: “Әни, өйгә кайтмыйбызмы әле?” — дип сорый. Әти-әнием йортын, авылны күздә тотуы.

 

— Монда Айсылуга бө­тен мөмкинлекләр бармы?

 

— Үз фатирым булса да, кияүгә чыккач, Артурга кү­чендек. Анда Айсылуның үз бүлмәсе, бөтен уңайлыклар бар. Бик тиз ияләште. Өйне җыештыра, ашарга да пешергәли. Бик тырыш, чиста үзе. Өйдә мин юкта ул хуҗабикә. Догалар укый, Ходайга бик ышана. “Болай ярамый бит”, “Алай эшләмәгез”, — дип кисәтеп кенә тора. Контроль көчле безнең (кө­лә).   

 

— Ниләр белән кызыксына?

 

— Җырга тартылмый, бию белән мавыга. Бассейнга йө­ри. Инглиз телен тирәнтен өйрәнә. Кызыбызның өч-дүрт тел белүен телибез. Бу киләчәк өчен кирәк.

 

Ирем архитектор, рәсем ясарга оста. Безне дә арбасына утыртты. Махсус буяулар алдырды, рәсем ясар өчен кирәк-яракны алып кайтты. Биремнәр биреп ке­нә тора. Хәзер әниле-кызлы без дә рәсем ясыйбыз. Ул бик рәхәт процесс икән, тынычландыра. Мин дә рәсем ясый алырмын дип һич уйламый идем. Авылда рәсем укытучысы: “Син бит туры сы­зык та сыза белмисең”, — дип еш кабатлый иде. Ты­рыш­саң, күңелне үстер­сә­ләр, була икән. Рәсемнәр ма­­тур килеп чыга кебек (көлә).

 

“Бер-бер артлы тагын өч бала табарга хыялланам”

 

— Иркә, Айсылуның әтисе белән күрешкәне бармы?

 

— Юк. Авыр мизгелләр артта калды, барысын да үзебез җиңдек. Ул хакта ис­кә аласым килми. Бүген мин бәхетле, Аллага шөкер.   

 

— Тамашачы алдында Айсылу барлыгын сер итеп саклау нигә кирәк булды?

 

— Беренче мәлләрдә нинди образда чыктым бит мин. Ничек тәкъдим итәселәре килде, берсенә дә каршы төшмәдем. Җырчы булырга, бик тә сәхнәгә чыгарга те­лә­дем. Акча эшләргә дә ки­рәк иде. Продюсерларны тың­ладым. Аллага шөкер, киемнәрем ачык булса да, үзем начар юл белән күтә­релмәдем. Шунысына канәгатьмен. “Барс-Медиа” компаниясе мине күтәрде. Анда килеп урнашканчы тормышымда гел кара полоса иде. Алар бөтен тарихымны белде. Авыр чакта гел ярдәм кулы суздылар. “Балам авырый, кайтасым бар”, — ди­сәм дә каршы килмәделәр, акча сорап торсам да хәле­мә керделәр. Бу компаниягә рәх­мәтем зур. Алар: “Айсылуны әлегә яшереп торыйк. Образың икенче бит синең”, —  ди­гәч тә баш тартмадым, ризалаштым. Аннан болай эшләвем кызымны саклар өчен дә кирәк иде. Шәрә җырлап йөри, дип балага әйтерләр дә кимсетерләр дип борчылдым. Айсылуның барысын да аңлый башлаганын көттем. Аңларлык булып җитешкәч кенә серне ачасы иттем. Айсылу элеккеге образымны тудыру бары тик эш өчен генә ки­рәк булганын аңлый. Ә өйдә мин бө­тенләй икенче төрле кеше.

 

Хәзер икенчерәк образ тудырам. Халыкка якынрак буласым килә. Җырларымның да шундыйракларын сайлыйм, киемнәрне дә.

 

— Айсылуга иптәш алып кайтуны планга кертмәдегезме әле?

 

— “Сольный” концертларым үтсен инде. Аннан бу хакта уйланасы булыр. Аллаһы Тәгалә бирсә, бәби алып кайтуны озакка сузмаячакмын. Бер-бер артлы тагын өч бала табарга хыялланам. Сәхнә моңа комачау итмәячәк. Вакытны дөрес бүл­сәң, теләк булса, барысына да өлгерәсең ул.

 

Хәзер беренче урынга гаи­­ләне куям. Сигез ел эшләдем, шул дәвердә биш альбом чыгардым. Бераз ял итсәм дә була. Бала белән өйдә утырасы килә башлады (көлә).

 

— Концерт дигәннән, анда Айсылуны да күрсә­тергә планлаштырасың икән.

 

— 7 декабрьдә Казанда тәүге концертым булачак. Безне гел фонограммага җырлый дип сөйләделәр. Алай түгел икәнен исбатлыйсым килә. Шуның өчен концертта бары тик тере тавышка гына җырлаячакмын, музыкаль инструментлар ансамбле булачак.

 

Үземнең дә үзгәргәнемне күрсәтәсем килә. Концертымда язмышым чагылачак, тормышымдагы күп серләр ачылачак. Айсылуны да тамашачым күрәчәк. Бүгеннән ул кайда да минем белән булачак. Баштарак кызымны күңелемдә генә йөртсәм, хәзер янә­шәмдә.

1

2

Лилия ЙОСЫПОВА
Ирек мәйданы




Укытучыларны бай диләр

Байлар, урта катлау һәм ярлылар заманында яшәгәнгә, үземнең нинди катлаудан икәнлегемне төгәл генә әйтә дә алмыйм: ярлылар рәтендә дә түгел, урта катлауга да керә алмый торганмындыр инде. Байлар елына икешәр тапкыр чит илгә ял итәргә барганда, мин туган шәһәремә 35 елдан артык бара алмый интегәм. Алар өчен 200 доллар бер атналык көндәлек кесә акчасы булса, минем өчен 3 айлык хезмәт хакым. Шул акчага гаиләмне ашатасы, киендерәсе, ай саен фатир өчен, ипотека түлисе бар...

Укытучының хезмәт хакы дигәннән, хисап бирүчеләр каян ала торгандыр ул уртача 30 меңне. Ничек кенә санап карасам да, минем хезмәт хакым, 20 елдан артык укытучы булып эшләсәм дә, 30 мең булганы юк. Ә ул акчаны алу өчен, бик күп укытырга кирәк, дөресрәге, гади эшчегә бик күп өстәмә эш эшләргә кирәк. Әйдәгез, бергәләп, СССР заманында һәм бүгенге көндә укытучы хезмәт хакын якынча нәрсә өчен алганны санап карыйк әле. Остазларымның сөйләүләре буенча, укытучының төп бурычы белем һәм тәрбия бирү булган. Тәрбия, дигәннән, анысын башлангыч сыйныфта – октябрят, уртанчыда – пионер оешмасы, югары классларда комсомол «тәрбияләгән». Укытучының бурычы бары тик шул оешмаларны гына искә төшереп тору булган... Хезмәт хакы да укытучыларныкы иң югарыдан саналган. Бүгенге укытучы күрсәткеч өчен эшләргә тиеш, ә ул күрсәткеч – олимпиада һәм БДИ нәтиҗәсе. Бер-ике укучыны ел буе олимпиадага әзерлисең дә, призер буласың һәм иң яхшы укытучылар сафына басасың, бигрәк тә бу алым БДИ бирми торган фәннәргә хас. Ә менә башка укучыларның белеме ни дәрәҗәдә булуы беркемне дә кызыксындырмый. Ә мин әлегә алай булдыра алмыйм, минем өчен һәр укучы кадерле. Математика, рус теле һәм физика фәннәре укытучылары ел буена БДИга укучыларны әзерли. Ни өчен физика укытучылары, диярсез. Соңгы елларда барлык ВУЗлардагы бюджет урыннары бары тик физикадан БДИ тапшыручылар өчен генә... Укытучының хезмәт хакына әйләнеп кайтсак, ул берничә өлештән тора хәзер. Беренче өлеше 18 сәгать өчен (төп өлеше) – 8 мең сумга якын. Яңа гына югары уку йортын тәмамлап, мәктәпкә эшкә урнашучы яшь белгечкә әнә шул хәтле хезмәт хакы түләячәкләр. Ә инде теге меңнәргә якынаясың килсә, өстәмә эшләр аласың. Беренчедән, авыр фән белгече булуың хәерле (математика, рус теле, физика, химия, чит тел, татар теле, география, җәмгыять белеме, башлангыч сыйныф, биология һәм информатика). Бу фәннәр буенча дәфтәр тикшергән өчен бераз өстәмә акча каралган (6-20 процент). Икенчедән, 2 елдан 6 елга кадәр эшләсәң, тагын 3 процент акча өстәлә, 6-10 ел – 4,5, 10-15 ел – 5,5 процент, ә менә 15 елдан югарыга киткәч, ул 6,5 проценттан артмаячак. Тагын бераз акча кирәк булса, түләүле кабинетлы булуың да сорала, анысы өчен 8дән 15 процентка кадәр өстәмә каралган. Вакытыңны кызганмасаң, методик берләшмә җитәкчесе булып эшлисең дә 5 процентлык «призга» ия буласың. Бу гына аз булса, 3 ел саен аттестация узып, беренче һәм югары категория дәрәҗәсенә ирешәсең дә синең хезмәт хакың 20-40 процентка артачак. Ә менә тагын 25 процент өстәмә акча кирәксә, авыл мәктәбенә эшкә кайтасың, йә булмаса, 9 процентка лицей, гимназия статусы булган белем учакларын сайлыйсың. Өстәмә акча эшләү мөмкинлекләре болар белән генә тәмамланмый әле: кварталга бер тапкыр премия һәм ай саен, хезмәтеңнең нәтиҗәсе буларак, баллар системасы булдыру да бар әле (биредә аңлату бик катлаулы процесс)... Шулай итеп, теге 30 меңне алу өчен, укытучыга тәүлек әйләнәсе тир түгәргә туры киләчәк. СССР заманында мәктәпләр күп вакыт сәгать икедә бикле була иде... Хәзер исә иң иртә кайтып китүче укытучылар (җиңел фән сайлаучылар) сәгать өчтә булса, иң соң дигәне исә кичке алтыда...

Хисап тотучылар укытучыларның иң түбән һәм иң югары хезмәт хакы турында әйтергә онытмасыннар иде. Билгеле ул: 8 меңнән алып 40 мең сум аралыгында тибрәлә. 40 мең сумга ия булучылар ул – мәктәп директорлары. Ә менә бернинди өстәмәләрсез, гади генә 18 сәгать өчен укытучыга 20 мең түләсәләр, мәктәпләрдә яшь белгечләр бермә-бер артыр иде. Ә ир-ат укытучыларга башлангыч хезмәт хакы 25 мең сум булса, бу проблема да читтә калыр иде...

Берәр иганәче ярдәме белән туган шәһәремә барып, туганнарымны күреп кайту, дөрестән дә, 18 сәгать өчен 20 мең түләү, укытучының күрсәткеч өчен генә түгел, ә тәрбия һәм белем бирү өчен эшләве һәм башкалар әлегә минем хыялларым гына шул... 

Хәлим АЛИМОВ
Шәһри Казан




«Йоклаганда җан белән җан очраша»

Без көн саен диярлек төш күрәбез. Һәм күп вакыт аларның мәгънәләрен аңларга теләп баш ватабыз, сагаябыз яки сөенәбез. Гомумән, ни өчен без төш күрәбез, ул нәрсәне аңлатырга мөмкин? Бүген без әнә шул һәм башка күп сорауларга Казан шәһәре һәм Үзәк төбәк казые Рөстәм хәзрәт ЗИННУРОВ белән җавап табарга тырышырбыз.

– Рөстәм хәзрәт, төш күрү нәрсә ул?

 

– Бисмилләәһир-рахмәәнир-рахиим. Ислам дине буенча, кешенең йоклавы «кече үлем» дип атала. Чагыштыру өчен, кешенең җаны белән гәүдәсе бер чылбыр рәвешендә. Йокыга киткәндә, җан гәүдәдән чыга, ләкин чылбыр өзелми. Ул өзелгәндә, кеше йоклаган хәлдә теге дөньяга китә. Җан гәүдәдән чыгып, параллель дөньяда башка җаннар белән очрашып, киләчәк хәлләрне белеп-күреп, гәүдәгә яңадан кайту, дөрестән дә, хак хәл. Бу хакта Аллаһы Тәгалә үзе хәбәр иткән. Мөхәммәд (с.г.в.) хәбәр биргәнчә, төшләр өч төрлегә бүленә. Аларның бер ишләре Аллаһы Тәгаләдән, икенчеләре шайтаннан һәм өченчеләре дөнья мәшәкатенә мавыгып, шул хәл төшкә керү очраклары. Аллаһы Тәгаләдән килгән төшләр күп очракта хәерле яисә хәбәр бирә торган, кисәтү төшләре була. Аллаһы Сөбханә вә Тәгалә, адәм балаларына шәфкатьлелеген күрсәтеп, пәйгамбәрлекнең 40тан бер өлешен мөселманнар күргән төшләр аша калдырган. Киләчәкне бер кеше дә белә алмый, әлбәттә. Әмма Аллаһы Тәгалә булган белеменең бер өлешен яраткан, сөекле бәндәләренә бирүе мөмкин. Төш аша, яисә күңелләренә сеңдерү, яисә Аллаһы Тәгалә биргән акыл белән кеше булачакны күзәтә ала. Бу – Аллаһы Тәгалә бүләге. Әйтеп киткәнчә, Аллаһы Тәгалә төшләре барысы да хак, бигрәк тә алар Пәйгамбәребез Мөхәммәд (с.г.в.) белән бәйле булса. Кем дә кем аны төшендә күргән, бу бик зур шатлык, димәк, әлеге кешене бу дөньяда гына түгел, бәлки, ахирәттә дә яхшылык көтә. Шул ук вакытта Мөхәммәд (с.г.в.) төштә кайбер кешеләрне тиешсез хәлләрдән, гөнаһлы эшләрдән, бозык гамәлләрдән, сүзләрдән кисәтә дә ала. Иблис төшкә башка кешеләр кыяфәтендә керә алса да, Пәйгамбәр булып керә алмый. Ә шайтаннан кергән төшләр бозыклыкка, начарлыкка өнди.

 

– Төшеңне кешегә сөйләмә, бик теләсәң, җилгә чыгып сөйлә, дип ишеткән бар. Бу сүзләрдә хаклык бармы?

 

– Дөрестән дә, шайтаннан кергән хәвефле, куркыныч төшне күргәндә, кешеләргә сөйләмәскә, белгертмәскә кушылган. Хәтта яхшы төш күргәндә дә, адәм баласы аны башкалар белән уртаклашканчы ныклап уйларга тиеш. Төшне һәрбер кешегә дә сөйләргә ярамый, чөнки арада көнчелек белән яшәүче булса, начарлыкка юрап, зарар китерүе бар. Ә инде төш күреп сискәнеп уянганда, пәйгамбәребез Мөхәммәд (с.г.в.) сул якка өч тапкыр төкереп, икенче якка борылып ятарга һәм «Әгүүзү билләәһи минәшшәйтаанир-раҗиим» дип әйтеп куярга кушкан.

 

– Рөстәм хәзрәт, төш юрау һәм юрату мөселманнарга хас гамәлме?

 

– Кеше төшен үзе юрый белми икән, әлбәттә, белемле, хикмәтле, саф күңелле, көнчелеккә батмаган кешеләргә юратырга тиеш. Белем җитмәүнең дә кайбер очракта зарар китерүе бар. Юраучы кеше дә хәере белән юрарга яисә бөтенләй дәшмәскә тиеш.

 

– Ә төш юрау китапларына ышанырга ярыймы?

 

– Ибн Сирин дигән галимнең «Төш юрау китабы» бар. Бу китап Мөхәммәд (с.г.в.)нән килгән риваятьләргә, олуг сәхабәләр сүзләренә һәм Коръәндәге аятьләргә таянып төзелгән. Ә хәзер китап кибетләрендә сатыла торган төш юрау китапларын без тулысынча инкарь дә итә, раслый да алмыйбыз.

 

– Төшлек салу дигән күренеш тә бар бит әле.

 

– Ул ислам динендә юк. Ә инде кеше хәерле төш күрергә тели икән, беренчедән, тәһарәтле килеш ята, моның өстенә кайбер галимнәр нәфел намазын укырга да тәкъдим итә. Икенчедән, яткан урыны да, киеме дә пакь-чиста булырга тиеш. Яткач та, кыйблага юнәлеп, Аллаһы Тәгаләдән хәерле төш күрүне сорарга кирәк. Кем дә кем төшендә Мөхәммәд (с.г.в.)не күрергә тели икән, кешенең күңеле чиста булырга, бу максаттан тыш башка бер максатны да истә тотмаска тиеш.

 

– Төшнең кайчан керүе мөһимме?

 

– Аерым көннәре юк. Кеше Аллаһы Тәгаләгә никадәр якынрак, нихәтле күбрәк изгелек кыла, төшләре дә шулкадәр хәерле, изге төшләр була. Ләкин кеше гөнаһ эшләгәннән соң шуны Аллаһы Тәгалә төшендә күрсәтә икән, бу начар түгел, димәк, бу кешедән Аллаһы Тәгалә әле өметен өзмәгән. Төшкә мәрхүмнәр керүне дә кисәтү теге яки бу гамәлдән ризасызлык белдерү дип аңларга мөмкин. Алар да белеп, исәннәрнең тормышларыннан хәбәр алып тора.

 

– Берничә елдан бер үк төш кабатланса яки бер үк төш һаман керсә, аны нәрсәгә юрарга?

 

– Аны болай гына әйтеп булмый. Моның өчен нинди төш икәнен, кешенең тормышын белергә кирәк. Ул кешенең халәтенә карый.

 

– Рөстәм хәзрәт, төштә бастырылу күренеше дә бар бит әле. Ул каян килеп чыга икән?

 

– Бу бозык эләгү, җен кагылу, күз тию сәбәпле булырга мөмкин. Мондый очракта без кешеләргә Коръән аятьләрен укыйбыз яки Пәйгамбәребез хәдисләренә таянабыз.

 

– Төшнең кабул булу вакыты бармы?

 

– 3, 7, 10 көннән соң кабул була дигән сүзләр бар, ләкин бу шарт түгел. Төш берничә елдан соң да кабул булырга яки бөтенләй бернәрсә дә аңлатмаска мөмкин.

 

– Кайбер кешеләр, гомумән, төш күрми. Моны ничек аңлатырга?

 

– Минемчә, алай була алмый. Кеше истә генә калдырмаска мөмкин. Тиз онытуның да төрле сәбәпләре бар. Йә кешедә гөнаһ бик күп була яисә аңа бозык, сихер эләгә.

 

– Төсле һәм төссез төшләрнең мәгънәләрен ничек аңларга?

 

– Нинди дә эш башлар алдыннан, бу эш хәерлегә булса, кеше ачык, якты һәм матур төсләргә бай төш күрә. Ә инде ниятләнгән эше начарлыкка булса, авыр, караңгы төсләрдәге төш керә.

Зөһрә САДЫЙКОВА
Шәһри Казан




Татар теле кемгә кирәк?

Татар көчле, татар талантлы дип сөйләргә яратабыз, анысы. Даһиларыбыз күләгәсенә ышыкланып, күкрәк кагып йөрүне әйткән дә юк...

Тик үзәккә үткән тел мәсьәләсе генә чабудан тарта. “Рус теле сакчылары” да даими рәвештә канга тоз салып торудан тартынмый. “Балаларыбызга татар теле дәресләре рус теленә караганда нигә күбрәк укытыла? Татарлар үзләре дә үзләштерергә теләмәгән телне нигә безгә көчләп тагасыз?” дигән шикаять-ризасызлыкларын хәттә матбугат очрашуларында да белдерәләр. (Югары белемле журналист шулай фикер йөрткәч, башкасыннан ни көтәсең инде?)

Минем максатым рус теле сакчыларына нәрсәдер исбат итү түгел, ә үзебезне уйландыру. Хәзер чыннан да милләттәш ата-аналар балаларын туксанынчы еллар башындагы кебек татар мәктәпләре, татар классларына кертергә ашыгып тормый. Биргән очракта да “Татар сыйныфында балалар саны аз, балага укытучы тарафыннан игътибар күбрәк булсын дип монда бирдек әле”, дигән фикерне генә ишетергә туры килә. Ләкин ул сыйныфларда да татар теле һәм әдәбиятыннан башка фәннәр рус телендә алып барылганы беркемгә дә сер түгел.

Татарларның ана телен укырга теләмәгәнлеге, ниһаять, җитәкчеләребезгә дә барып иреште булса кирәк. Премьер-министр Илдар Халиков катнашында Татарстанда телләр законы үтәлеше хакында ябык киңәшмә уздырылды.

Татарстан фән һәм мәгариф министры Альберт Гыйльметдинов әлеге очрашуда  моның киресен раслап чыгыш ясаячагын журналистларга җиткерде җиткерүен. Ата-аналар үз телебез яшәеше өчен борчыла дип белдерде ул. Телне яхшырак укыту, яңа дәреслекләр эшләү кирәклеген дә инкарь итми министр. Тик ул дәреслекләр Фарис Харисов заманында кирәгеннән артык нәшер ителде бугай бит инде.

Киңрәк уйлап карасак, татар теленә зарурлыкны бәлкем бүтәннән башларга кирәктер? Балалар бакчасы, мәктәпне нигез итеп алудан бигрәк, бәлки телгә ихтыяҗны булдырудан башларгадыр. Мәсәлән, хәзер бит БДИны да рус телендә генә бирергә ярый, җәмгыятьтә исә татар теленә, Туфан Миңнуллин әйтмешли, ишек каты калды. Дәүләт структураларында, эш кәгазьләрендә телебез бит гамәлдә түгел диярлек. Искә төшерегез әле, кайсыгызның  эшкә кергәндә йә киткәндә татарча гариза язганы бар?!

Киң итеп, дәүләт дәрәҗәсендә кулланышка кертелсә, иманым камил: татар телен хәттә күрше республика халкы да өйрәнә башлаячак. Игътибар иткәнегез бардыр: кыйммәтле сәүдә йортларына кереп күләмле товар сатып алырга ниятең булса, сатучы рус егет-кызлары да татарча сөйләшә башлый бит (һичьюгы, тешен кысып булса да түзә, “говори по-русски” дип чәчрәп чыкмый). Кайдан беләсең татарча дисәң, күршебез, ирем йә хатыным татар дип тә өстиләр әле.

Телне бәлкем чыннан да җитәкчеләрдән өйрәтә башларга кирәктер. Гыйбрәтле язмыш кичергән Явыз Иван, Петр Беренченең кыерсытуларын татыган ана телебезнең хәле шәптән түгел... Язмыш сынауларыннан бары үз көче белән генә сакланып калган миләт вәкилләре буларак, ХХI гасырга килеп җиткән телебезне мәсхәрәләүгә юл куймык! 

Гөлҗиһан ГӘЛЛӘМОВА
Интертат.ру




«Бушлай сыер гына мышнай»

Шулай дип әйтә иде безнең авылдагы бер агай. Заманга сылтавы булгандыр инде аның. Авылда бит әле бүген дә рәхмәт өчен генә тау кадәр ярдәм итүчеләр бар дип беләм. Ул агай заманында, гомумән, ярдәмләшү, бушка, риясыз кул сузучылар, бәхәссез, күп булгандыр.

Әлеге авылдаш бүгенге чорның кыргыйлыгын, бөтен җирдә башта – акча, аннан гына калган кыйммәтләр икәнен дә белсә, тагын да берәр канатлы гыйбарәсе табылыр иде әле. Акчасыз кыл да кыймылдатмый торган чор килер дә, күрше белән күрше, урам белән урам араларында биек коймалар барлыкка килер дип кем белгән соң...

Кичә, бүген, иртәгә

Әти белән әниемнең туй альбомын карарга яратам. «Мин монда кайда идем», – дигән сорауны күптән бирмәсәм дә, андагы гадилек һәм матурлыкка сокланам. Ут янып торучы, тормышны яраткан ике пар күз, киләчәк тормышка ихлас ышаныч, матур мәхәббәт белән башланган юл. Ә бүгенге чор туйлары белән чагыштыра да торган түгел инде – өстәлдә аш та бәлеш, өс-баш гап-гади, дигәндәй... Алар яшьлегендә туй балдагы алу да зур осталык сораган шул – кеше балдагын киеп торып өйләнешүчеләр дә буа буарлык булган. Балдак юк, чөнки дефицит! Ике шаһитыңны ияртеп, җәһәт кенә авыл ЗАГСына кереп чыгасың да, өй тутырып, туган-тумачаңны җыясың. Аннан, холык-фигыль килешәме, дигән сорау белән баш катырып тору юк – тормыш көтү, итәк тутырып бала-чага үстерү, гектар-гектар бакча эше, абзардагы терлек-туар кайгысы гына булган.

Бүген шулай эш арасында гына язылышып, туй уздырып кара – оятыңнан җир тишегенә кереп китәрсең. Инде хәзер шау-шусыз гына бәби ашлары, туган көннәрне уздыру да «оят». Бөтен мир күрмәгәч, аны ник уздырасың ди?! Кырып-себереп соңгы тиеннәрне чыгарып салабызмы, туган-тумачадан бурычка алып торабызмы, кредит-фәлән дигән сазлыкка кереп чумабызмы – бөтен дөнья гына белсен дә, бөтенесе тел шартлатсын. Мин дә шулай берчак Казанда узган бер туйның зиннәтлелеге-купшылыгына сокланып карап торган идем... «Кредитка акча алып, кешедән ким-хур була күрмик, дип тырыша ата-аналары», – дигәч кенә җиргә төштем. Кирәк бит, ә! Ул акчаны җилгә очырганчы, хуҗалыкка кирәклерәк, файдалырак нәрсәгә тотсалар соң инде... «Лимузин» яки «Хамер»лардан, сыгылып торган өстәлләрдән, туйга чакырылган экзотик чыгышлы артист-шоуменнардан гына торса икән ул бәхетле гаилә тормышы формуласы – нигә теге алган кредитыңны гомер буе түләмисең шунда. Ә аерылышучылар саны елдан-ел арту тенденциясе күзәтелгән статистика башка төрлесен сөйли. Ялтыравык мин-минлелеккә корылып, кеше куа, дип, куян артыннан чабучылар яшьләр генә түгел шул – иң әүвәл аларның дөньяның агын-карасын күргән ата-аналары. Бай-җитеш булсын, кеше алдында йөз кызарырлык булмасын, дия-дия, тумаган тайның билен сындырырга да күп сорамыйлар бит. Шулай булмаса, дөнья күчереп туй уздырганнан соң, шыпан-шыпан гына аерылышып куючылар күбәймәс иде.

Сүз башым бит Шүрәле...

Туй турында гәп куертмакчы түгел идем! Тамадалар турында булырга тиеш иде сүзем. «Хәзер иң бай кеше – тамада» дигән замана мәкален ишеткәнегез бармы? Интернетны гына да ачып карау җитә – ите-мае-сөте булмаса, шуның кадәр кеше ыргылыр идеме икән мәҗлес уздыручы булып йөрергә?! Инде исемнәре шактый билгеле булган җырчыларыбызның да төп ипие булып шул мәҗлесләрдә чыгыш ясау, тамадалылык хезмәте саналмас иде. «Ура, суга, җилгәрә, үзе төяп җибәрә», дигәндәй – аппаратуралары үзләре белән, телгә-сүзгә осталар, кич буе җырлап та торачаклар... Билгеле, кесә тутырып акча түләсәгез!

Танылган татар тамадаларына: «Сез күпме аласыз?» – дигән сорау белән шалтыратмадым. Башта халык теленә кергән бәяләрен белештем. Тә-әк, Зөлфәт Зиннуровның илле мең сумнан да ким бәягә бусагаңны да атлап кермәячәген әйттеләр, Данир Сабиров белән Фирдүс Тямаевның хакы бер тирә икән – 80-100 мең сумнан башлана. (Әттәгенәсе!) Халык бик үз иткән Илдар Кыямовның күпме алганын беркем белми булып чыкты. Буа мишәре Раил Садриевның хакы 60 мең сумнан башлана. Бер кичкә, дөресрәге, 4-5 сәгатьлек программа өчен шуның кадәр акча эшли алсаң, начар түгелдер ул?!

Зөлфәт минем: «Ничек оялмыйча шуның кадәр акча каерасың, кеше бит аны ай буе эшләп тә ала алмый?» – дигән соравыма үзе үк аптырап китте. «Кит инде, кем әйтте шулай дип? – диде шоумен дустым. – Уртача 30 мең сум алам мин. Ул – өч кешедән торган төркемгә. Әлбәттә, артыгын түләүчеләр булды, бар. Әмма ул мин куйган хак түгел, алар үзләре тәкъдим итеп. Еракка барасы булса, юл хакын алам – бәлки, шуларын кушып санагандыр берәрсе. Әмма әллә никадәр зур бәя куеп, кеше куркытканым булмады кебек».

– Мин акчаны кешесенә карап алам, – диде Фирдүс Тямаев. – Урта хәлледән – уртача, хәллерәктән – кесәсенә карап. Уртача 50-60 мең сумга йөрим. Аңа ун кешелек төркем керә. Әмма, әйткәнемчә, кешесенә карап инде – туй уздырган өчен 100 мең сум да алган булды. Андый туйларны, гадәттә, Мәскәү кешеләре уздыра. Без анда бер автобус кеше барып эшләп кайткан идек. Әмма мин, анда барганчы, Татарстан эчендә генә азрак суммага эшләп кайтуны өстенрәк күрәм. Юл газабы – гүр газабы, диләрме?!. Үз гомеремдә, биргән вәгъдәмне бозып, башта очсызракка килешеп, соңрак кыйммәтрәк хакка тәкъдим итүче клиентка киткәнем юк – башта килешкәне белән эшләячәкмен. Бушка да барганым бар – кеше итагатьлелеге, тәрбиялелеге белән күңелемә хуш килә икән, дуслашып, бер-беребезгә кунакка йөрешә башлаган чаклар да булды. Әмма бервакытта да, акча, дип чукынып киткәнем булмады һәм булмаячак та. Шулай берчак «Кольцо» сәүдә үзәгендә бер клиент-ханым белән күрештек. Туй уздырырга сорый инде бу, 120 мең сум тәкъдим итә. Әмма сөйләшүе, үз-үзен тотышы бернинди кысага да сыя торган түгел – бер уенчык сатып алганмыни! Туй детальләрен сөйләшә башлау белән дә: «Мин сиңа акча түлим», – дип бастырып әйтеп куймасынмы! Рәхмәт, мин Сездәйләр белән эшләмим, дип, тордым да чыгып киттем. Кешенең хөрмәте булмый икән, аның бер мәҗлесен дә үткәрмәячәкмен. Аена кредит-фәләннәреңне түләгәннән соң яшәрлек 40-50 мең сум акчаң калса, җитмәгәнмени – бөтен акчаны да алып бетереп булмый ул. Кешелеклегеңне югалтмау мөһим...

Рәшит абый Шамкай: «Мин мәҗлесләр алып бармыйм», – дип котылса, «Яңа гасыр» телевидениесе алып баручысы Илдар абый Кыямовның тәки телен чиштерә алмадым. «Таныш-белешләрем һәм алар үтенеп сораганнар өчен генә мәҗлес алып бара алам, киң аудитория өчен тамада булып йөрмим», – диде ул.

Парлап мәҗлесләр алып бару белән шөгыльләнгән талантлар - Азат Фазлыев белән Алсу Дәүләтгәрәева-Фазлыеваның хакы 30 мең сум тирәсендә тирбәлә булып чыкты. Алар да клиентларның төрлесе булуын, мәҗлесләрнең төрле югарылык өчен икәнен «мыекка чорнады».
Буа сатира театры артисты Раил Садриев букчасында иң кыйммәтле туйның хакы 150 мең сум икән. Теплоходта узучы әлеге туйга Раилне чакырган хуҗалар башта ук шундый хак куйганнар. «Булды, бөтенесен дә күрдек бугай, – ди Раил, тамадалык эшен искә төшереп. – Бушка уздырылган туйлар да булды, 5 мең сумга сөйләшкәннәре дә, 100 мең сум түләргә әзер хуҗалар да табыла. Ул бит сораучысыннан түгел, сине эзләп килгән туй-мәҗлес хуҗаларыннан да күп нәрсә тора. Мин хәзер гадәттә 50-60 мең сумга йөрим, моңа өстәп, юл чыгымнарын да түлисе була инде. Кем белән эшләмимме? Артистны хөрмәт итмәүче: «Әй син, теге-кем, кил әле монда», – диюче белән. Берәрсе текәләнеп торса, салып әйләндерергә дә күп сорамаска мөмкинмен. Дөрес, андый очракның булганы юк, әмма бер туйны ташлап чыгып киткәнем булды. Лыгыр исерешеп беткән көтү хуҗасы түгел бит мин, кешеләрнеке кешеләрчә булырга тиеш. Хатам бар, аны үземә күрсәтәләр икән, мин аны төзәтергә һәрвакытта әзер, әмма мыскыл итәргә тырышуның тырнак очы кадәрлесе дә булмаска тиеш!»

Алда – җәй, туй, чәй, мәй...

Күз кысып ышандырып торган җәйгә күп калмады да инде. Шушы җәйдә балаларын башлы-күзле итәргә ниятләп йөрүче ата-аналар инде путаларны тагын да кысыбрак бәйләп, зур тантаналарга әзерләнә башлаганнардыр да. Аның матур туе, тамадасы да, шәп кафе-рестораны да кирәктер инде. Беркем дә баласын аерып калдырасы, кемнәндер ким-хур итәсе килми. Әмма чама хисен онытмыйча, кәҗәсе түгел, мәзәге, дигәндәй, туйның чын асылын, борынгыдан килгән гореф-гадәтләр чагылышын онытмасак иде. Акчаны җилгә очыруда гына түгел хикмәт, ә купшы туй белән башланган уртак тормышның нәкъ туй югарылыгында матур-мәгънәле, сыйфатлы булуында, шулай дәвам итүендә. Кем әйтмешли, ул әкият кенә туй белән тәмамлана, ә тормышта исә туй белән бөтенесе башлана гына... 

Гөлнара ҖӘЛИЛОВА
Шәһри Казан




АЛИШ АБДУЛЛА

(1908–1944)

Cовет чоры татар балалар әдәбиятының күренекле вәкиле һәм 1941–1945 еллардагы Ватан сугышы каһарманы Абдулла Алиш (Габдуллаҗан Габделбари улы Алишев) 1908 елның 15 сентябрендә элекке Казан губернасының Спас өязе (хәзерге Татарстан Республикасының Спас районы) Көек авылында урта тормышлы игенче гаиләсендә алтынчы бала булып дөньяга килә. Аның ата ягыннан бабасы Нурулла шул авылның нәселдән килгән указлы мулласы булып, әтисе Габделбари абзый, дүрт ел солдат хезмәтендә йөреп кайтканнан соң, ата йортында күбрәк хуҗалык эшләре белән шөгыльләнгән – иген иккән, умарта караган. Табигате белән киң күңелле һәм үз заманы өчен алдынгы фикерле кеше буларак, ул өйгә төрле газета-журналлар алдырган, балаларын кече яшьтән үк хезмәткә өйрәтергә, белемле һәм тәрбияле итәргә тырышкан. Абдулланың әнисе Газизә апа да авыл халкы арасында укымышлы хатын булып саналган, әдәбиятны бик яратып, шигырьләр һәм бәетләр чыгарырга һәвәс булган.

Абдулла шушы тату, хөр фикерле һәм хезмәт сөючән ишле гаиләдә кечкенәдән үк зирәк һәм зиһенле малай булып үсә, алты-җиде яшьләрендә әнисеннән укырга-язарга өйрәнә, аннары авылдагы ибтидаи (башлангыч) мәктәптә укый.

1917 елда тугыз яшьлек Абдулланы әтисе үзләреннән унбиш чакрым ераклыктагы Ямбакты авылы мәдрәсәсенә илтеп бирә. Абдулла монда 1919 елга кадәр укый. 1919–1921 елларда туган авылларына күрше Бураково дигән рус авылында яңа ачылган совет мәктәбендә укуын дәвам иттерә, аннан Спастагы (1991 елдан Болгар шәһәре) педагогия техникумы каршында оештырылган җидееллык рус мәктәбен тәмамлый (1927). Мәктәптә уку елларында, фәннәрне бик яхшы үзләштерү белән бергә, драма һәм әдәбият түгәрәкләре, музыкаль кичәләр оештыру, стена газеталары, кулъязма журналлар чыгару кебек мәдәни эшләрдә башлап йөрүчеләрнең берсе була, үзе дә шигырьләр, кечкенә күләмле хикәя-парчалар язуда каләмен тибрәтә башлый.

1927 елның җәендә А.Алиш Казанга килә һәм Казан җир төзү техникумына укырга керә. Техникумда уку чорында (1927–1930) аның әдәбият белән кызыксынуы тагын да арта: ул шәһәрдәге әдәбият түгәрәкләренә мавыгып йөри, техникумда кулъязма рәвешендә чыгып килгән «Кызыл төзүче» исемле газета һәм «Яңа белгеч» дигән журнал идарәсенең актив әгъзасы була, техникум һәм яшьләр тормышы турында язган хәбәрләре, мәкаләләре белән республика көндәлек матбугатында да катнаша башлый. 1929 елда «Яшь ленинчы» (хәзерге «Сабантуй») газетасында «Абдул Алишев» имзасы белән яшь авторның «Әти, эчмә!» дигән беренче хикәясе басылып чыга. Аннан соң күп тә үтми, балалар тормышын, аларның җәмгыятькә файдалы хезмәттә катнашуларын һәм күңелле ял итүләрен тасвирлаган «Бозлар акканда», «Нәни кооператор», «Отряд умартасы» кебек кечкенә хикәяләре дөнья күрә.

Җир төзү техникумын тәмамлагач, 1930 елның гыйнварыннан көзенә кадәр А.Алиш Минзәлә кантоны җир бүлегендә мелиоратор булып эшли, аннан, 1931–1932 елларда, янә Казанга кайтып, Казгрэс (ТЭЦ № 1) төзелешендә гидротехника буенча десятник һәм Казан шәһәр канализациясе төзелешендә техник-бригадир вазифаларын башкара. 1933 елда әдәби зәвыкка ия булган яшь белгечне Казанда татарча чыга торган «Техника» журналының җаваплы сәркәтибе итеп билгелиләр. 1937 елдан Ватан сугышы башланганга кадәр А.Алиш «Пионер каләме» (хәзерге «Ялкын») журналы редакциясендә һәм Татарстан радиокомитетында әдәби мөхәррир хезмәтендә. 1936 елдан башлап, төп эшеннән аерылмыйча, Казан педагогия институтының кичке бүлегендә укый. Бер үк вакытта А.Алиш балалар арасында әдәби түгәрәкләр оештыру юнәлешендә бик актив эшли. 1933 елдан ул җәмәгать эше тәртибендә әүвәл Мулланур Вахитов исемендәге завод каршындагы, аннары Казанның Үзәк пионерлар клубы, Идел буе районының балалар китапханәсе, 1936 елдан «Пионер каләме» журналы редакциясе каршындагы әдәби түгәрәкләргә җитәкчелек итә, өлкән дус һәм остаз буларак, дистәләрчә балаларның әдәби сәләте ачылуга эчкерсез ярдәмен күрсәтә. Казаннан читтә яшәүче яшь каләмнәр белән хатлар алыша, әдәби иҗат эшенең серләре хакында аларга үзенең фикер-карашларын, киңәш-теләкләрен язып җибәрә, матбугатта махсус балалар иҗатына багышланган мәкаләләр бастыра. Соңыннан әдәбиятта исемнәре танылган Җәвад Тәрҗеманов, Гарәфи Хәсәнов, Рафаил Төхфәтуллин, Мәхмүт Хөсәен, Самат Шакирлар нәкъ менә Абдулла Алишның турыдан-туры иҗади ярдәме һәм киңәшләре белән рухланып әдәбият мәйданына аяк басалар.

Утызынчы еллар – Абдулла Алишның әдип буларак иң күп язган, әсәрләре белән үзен яшь укучыларга таныткан чор буларак та үзенчәлекле. Аның балалар өчен «Отряд флагы» (1931), «Дулкыннар» (1934), «Ант» (1935) исемле хикәя җыентыклары, «Йолдыз» (1935), «Кечкенә тоткын» (1941) исемле пьесалары (беренчесе А.Әхмәт белән берлектә язылган), 1940 елда «Илгиз белән икебез» һәм «Минем абый» исемле ике шигырь китабы басылып чыга. Язучы зурлар өчен дә нәтиҗәле эшли: күмәк хезмәт темаларына багышланган күпсанлы очеркларын, яшьләр арасында мәхәббәт, гаилә кору кебек әхлакый мәсьәләләрне яктырткан «Яңа килен» (1931), «Тиздән туй» (1939), «Кыйммәтле җәүһәр» (1940) исемле хикәяләрен, «Күршеләр» (1934, А.Әхмәт белән берлектә язылган) исемле дүрт пәрдәле пьесасын язып бастыра, 1932 елда исә аның Татарстандагы шул чор зур төзелешләреннән Казгрэсны аякка бастыруда хезмәт энтузиазмын чагылдырган, шул хезмәт киеренкелеге шартларында кешеләр арасында яңача мөнәсәбәтләр формалашуын заманга хас идея-эчтәлек таләпләре яссылыгында шактый җанлы итеп, романтик күтәренкелек белән сурәтләгән «Якты күл буе» (1933) исемле күләмле повесте дөнья күрә.

Шулай да Абдулла Алишны балаларның сөекле язучысы итеп таныткан әдәби өлкә ул – әкият-хикәят жанры әсәрләредер. Әдипнең «Капкорсак патша» исемле беренче әкияте 1934 елгы «Пионер каләме» журналының 2 нче санында басылып чыга һәм нәни укучылар арасында бик тиз популярлык казана. Шуннан соңгы биш-алты ел эчендә (1935–1941) А.Алиш ике дистәдән артык әкият һәм хикәятләр иҗат итә («Нечкәбил», «Сертотмас Үрдәк», «Койрыклар», «Мактанчык Чыпчык белән тыйнак Сыерчык», «Песиләр һәм Күселәр», «Чуар тавык», «Бал Корты һәм Шөпшә», «Кем көчле?», «Бикбатыр белән Биккуркак», «Чукмар белән Тукмар», «Куян кызы», «Бик яхшы сабак алды Ябалак», «Ялкаулык – хурлык, тырышлык – зурлык» һ.б.). Нигездә рифмалы ритмик проза калыбында, балалар психологиясенең бөтен нечкәлекләрен тоеп, композицион яктан төзек-җыйнак, уку өчен кызыклы-маҗаралы, музыкаль яңгырашлы итеп, сурәтләү чараларына бай, образлы тел белән язылган бу әкиятләр һәм хикәятләр нәниләрнең акыл сәләтен, фантазияләрен үстерүдә, кечкенәдән үк балаларда хезмәтне ярату, ата-анага, олыларга ихтирам саклау, гадел, намуслы булу, әйләнә-тирә табигатькә, терек дөньяга сак караш булдыру кебек әхлакый, әдәплелек сыйфатларын тәрбияләүдә бүгенге нәни укучылар өчен дә үзләренең әдәби-сәнгати әһәмиятләрен югалтмыйлар. А.Алиш әкиятләренең зур тиражлар белән кат-кат басылулары һәм башка телләргә тәрҗемә ителеп уңыш казанулары да шул хакта сөйли.

Ватан сугышы башлангач, А.Алиш 1941 елның июль аенда армиягә алынып, фронтка озатыла һәм солдат-радист сыйфатында Орел өлкәсендә барган оборона сугышларында катнаша. Шул елның 12 октябрендә Брянск шәһәре тирәсендәге канлы бәрелешләр вакытында чолганышта калып, ул немецларга әсир төшә. 1941 елның кышын Литвадагы хәрби әсирләр лагеренда тотканнан соң, 1942 елның язында фашистлар аны Чехословакиядәге Сандау шәһәренә күчерәләр. Ахырда ул Польшадагы Седльце шәһәренә, аннан Берлин янындагы Вустрауга килеп эләгә. Монда А.Алиш Германия гаскәри көчләре составында татар әсирләреннән төзелгән «Идел-Урал легионы»нда антифашистик яшерен оешма әгъзасы Муса Җәлил һәм аның көрәштәшләре белән очраша, аларга кушылып, тиз арада яшерен оешманың иң актив әгъзаларының берсенә әверелә. Бераздан ул татар легионерлары өчен Берлинда рәсми чыгарыла торган «Идел-Урал» газетасы редакциясенә әдәби хезмәткәр булып эшкә урнаша һәм, шундагы урыныннан файдаланып, типография ысулы белән антифашистик листовкалар, өндәмәләр бастыруны җайга сала. «Идел-Урал легионы»ның немец офицерлары җитәкчелегендә белорус, украин, поляк, француз партизаннарына каршы сугышка җибәрелә торган гаскәри берәмлекләрен баш күтәрергә, партизаннар ягына чыгарга өндәгән бу листовкалар татар легионерлары арасында А.Алиш аша, турыдан-туры аның катнашында таратылалар. Җәлилчеләр оешмасының антифашистик актив эшчәнлеге нәтиҗәсендә татар әсирләреннән төзелгән батальоннарның яртысына якыны партизаннар ягына күчеп, партизан отрядлары белән бергә фашист гаскәрләренә каршы сугышларда катнашалар, ә легионерларның калган гаскәри берәмлекләрен немец командованиесе таратырга яисә чит илдәге төбәкләргә күчерергә мәҗбүр була.

1943 елның августында яшерен оешманың эше ачылып, А.Алиш һәм башка җәлилчеләр кулга алына һәм төрмәләргә ябыла. Яшерен оешманың үзәген тәшкил иткән унбер җәлилчене әүвәл Берлиндагы Моабит төрмәсендә тоталар, аннары Дрезден шәһәрендәге Плетцензее төрмәсенә күчерәләр. 1944 елның февралендә шунда А.Алишка һәм аның көрәштәшләренә суд була. Фашистик хәрби суды аларны «дәүләткә каршы җимерү эше» алып баруда гаепләп, үлем җәзасына хөкем итә. Шул елның 25 августында хөкем карары гамәлгә ашырылып, әсирлектә фашизмга каршы тиңсез көрәш алып барган унбер татар каһарманының (Абдулла Алиш, Әхәт Атнашев, Абдулла Баттал, Галләнур Бохараев, Фуад Булатов, Муса Җәлил, Гайнан Курмаш, Фуад Сәйфелмөлекев, Әхмәт Симаев, Зиннәт Хәсәнов, Гариф Шабаев) гомерләре өзелә.

Абдулла Алишның тоткынлыкта әдәби иҗат эше белән шөгыльләнгәнлеге дә мәгълүм. Сугыштан соң илленче елларда ук аның унбишләп шигыре хәрби әсир Нигъмәт Терегулов күчермәләрендә илгә кайтып ирешә. Боларга тагын әсирләр лагеренда А.Алиш белән аралашкан һәм аның кайбер шигырьләрен ядка алып, хәтерләрендә саклап кайткан элеккеге әсир Газыйм Кадыйров һәм Тәлгать Гыймрановларның күчермәләрен («Сагынам илемне», «Иркәм хаты», «Тормыш дустыма», «Кыр казлары», «Төн. Бүлмәдә тыныч кына утырам ялгыз...» һ.б.) өстәргә мөмкин. Алар үз вакытында һәммәсе дә матбугатта басылалар, ә Н.Терегулов алып кайтканнары, рус теленә дә тәрҗемә ителеп, «Три поэта-воина» (1979) исемле җыентыкта дөнья күрәләр. Болар, әлбәттә, тоткынлыкта А.Алиш иҗат иткән әсәрләрнең кечкенә бер өлеше генә. Әдипнең «Бик күп уйланылган һәм язылган әсәрләр безнең белән мәңгелеккә китәләр...» дигән сүзләре дә шуны раслый. А.Алишның тоткынлыкта язган һәм безгә инде билгеле булган шигырьләре туган илгә, туган халкына тугрылык, мәхәббәт хисләре белән сугарылган, аларны үзләренең идея-эчтәлекләре белән Муса Җәлилнең мәшһүр «Моабит дәфтәрләре»ндәге шигырьләр белән аваздаш дияргә мөмкин.

Әсирлектә фашизмга каршы алып барган тиңсез батырлыгы өчен Абдулла Алиш вафатыннан соң I дәрәҗә Ватан сугышы ордены белән бүләкләнә.

Абдулла Алишның әсирлектә фашизмга каршы шәхси көрәше батырлык, фидакарьлек үрнәге буларак халкыбыз күңелендә яши бирә, әдәби мирасы татар балалар әдәбиятының җуелмас рухи хәзинәсен тәшкил итә. Туган авылы Көектә аңа һәйкәл куела, мемориаль музее эшли, Казанда Республика балалар иҗаты үзәге (1961–1991 елларда А.Алиш исемендәге Пионерлар һәм укучылар сарае) әдипнең исемен йөртә. 1997 елдан Татарстан Язучылар берлеге идарәсе карары белән балаларга атап язылган иң күренекле әсәрләр өчен Абдулла Алиш исемендәге еллык бүләкләр булдырыла.

А.Алиш – 1939 елдан СССР (Татарстан) Язучылар берлеге әгъзасы.




АСТАН ТИБӘЛӘР, ӨСТӘН БАШКА СУГАЛАР

Соңгы елларда урыс булмаган милләтләргә федераль үзәкнең басымы көчәйде. Бу аеруча мәгариф өлкәсендә сизелә. БДИны татарча бирү тыелды, мәгариф стандартлары дип милләтләр бер кысага кертелә... Үз хокукыбызны яклап та карыйбыз, иҗтимагый оешмалар да сүзен, фикерен әйтми калмый, ләкин алга китеш сизелмәгәч, өметсезлеккә биреләбез. Мондый чакта “Хакимият, чиновниклар, сайлап куелган депутатлар кая карый? Алар нишли?” дип ачынабыз, дәгъваларыбызны белдерәбез, тәнкыйтьлибез. ТР Дәүләт Советындагы депутатлар арасында милләт эшләрен кайгырткан кешеләрне дә утлы табада сикертәбез. Артка чигенеш зур, ләкин башкарылган эшләр, тырышулар, талпынышлар да юк түгел.

Шушы көннәрдә ТР Дәүләт Советында киләсе елның бюджет проекты карала. Беренче укылышта ул кабул ителде. Тагын ике укылыш булачак. Икътисадый кризис вакытында милли проектларга акча бирелерме дигән шикләнүләр бар. Бу турыда ТР Дәүләт Советының Мәгариф, мәдәният, фән эшләре буенча комитет рәисе Разил ВӘЛИЕВтан сораштык.

 

– Разил әфәнде, 2010 елга Татарстан бюджетының кереме 66,1 млрд., чыгымы 78 млрд. сум дип фаразлана, дефицит – 11,9 млрд. сум. Милли мәгариф һәм мәдәният белән бәйле нинди проектлардан, алдан билгеләнгән планнардан баш тартырга туры киләчәк?

 

– Бюджетның дефицит белән кабул ителүе борчый. Гомумән, мәдәнияткә, мәгарифкә, милли мәсьәләләрне хәл итүче проектларга акчаның кирәк булганыннан бик нык киметеп бирелүе күңелне кыра. Әгәр бюджетның 3/4 өлеше социаль сферага каралса, дефицит иң беренче чиратта мәгариф, мәдәният, фән өлкәсенә китереп сугачак. Бу акча булса, бирәбез, юк икән, бирмибез дигән сүз. Ә финансларның булу-булмавы кыл өстендә. Шулай да, өметсез – шайтан, ди. Нефть бәяләре артыр дигән фаразлар бар. Шулай булса, дефицитны капларбыз дип уйлыйм.

 

Мәгариф, сәнгатькә акчаның аз күләмдә бирелүе бюджетны төзүчеләрдән тора. Депутатлар сорый, таләп итә, чыгыш ясый, ләкин уңай нәтиҗә сирәк була. Бюджет проекты эшләнгән чакта алдан ук барысы да билгеләнергә тиеш. Министрлыклар проектларын булдыра, аннары ТР Финанс министрлыгында киңәшмәләр уздырыла, документ хөкүмәткә, президентка тапшырыла. Шушы эш процессында милли мәсьәләләрне хәл итәр өчен акча каралмаган булса, Дәүләт Советындагы укылышлар вакытында бюджет проектын үзгәртү бик авыр.

 

Узган елның бюджетын майда уртача 20 %ка кыскарттык, ә китап бастыруга каралган акча 46 %ка киселде. Бу турыда премьер-министрдан да сорадым, депутат таләбе буенча хатлар да юлладым, ләкин әлегә кадәр анык тәфсилле җавап алганым юк. Әлеге дә баягы электрон китапханәгә күчәбез дигән сүзләр белән чикләнәләр. Халык электрон китап укысын, диләр. Бу юк сүз. Әгәр дөнья китапларны электрон форматта укуга күчсә, бу беренче чиратта Көнбатыш илләрендә гамәлгә керер иде. Ләкин аларда китап бастыру һич кенә дә кимемәде, киресенчә, арта бара. Шушы көннәрдә АКШ Конгресс китапханәсе директоры Джеймс Беллингтонның интервьюсын укыдым. Ул – дөньяда электрон китапханә булдыручыларның берсе, бу эшне гамәлгә куючы. Әмма әңгәмәдә: “Китапны компьютердан укырга яратмыйм, уңайсыз. Эш вакытында аларны кулланам, ләкин уйланып, ләззәтләнеп укырга теләсәм, традицион басма китапны кулга алам”, – дигән.

 

Дәреслекләр мәсьәләсе бик кискен тора. Русиядә, республикада эшче көчләр, һөнәр ияләрен әзерләү эше бара. Инженерлар җитми, дибез. Ләкин әзерлекле һөнәр ияләрен укытып чыгару өчен бездә гап-гади дәреслекләр юк. Уку йортлары дәреслекләр белән 20 % кына тәэмин ителгән. Бастыру гына түгел, алар хәтта язылмаган. ТР Мәгарифне үстерү институты белгечләре уку әсбапларын булдырырга әзер. Эш процессын башлар өчен быелга гына 6 миллион 410 мең сум кирәк. Бу суммаларның да бюджетта булуын күрергә теләр идек.

 

Бүгенгә кадәр К.Тинчурин исемендәге татар дәүләт драма һәм комедия театрында ремонт эшләре тәмамланмый.

 

Татарстанда 7 меңгә якын архитектура тарихи һәйкәле бар. Аларны сакларга, реставрацияләргә шактый зур финанс кирәк. Төмән өлкәсендә узган ел архитектура һәйкәлләрен карау өчен генә бюджеттан 1 миллиардка якын акча бирелгән. Ә анда архитектура һәйкәлләре Татарстанга караганда күпкә ким. Мәсәлән, 2009 елда “Мирас” фондында архитектура биналарын, борынгы китапларны реставрацияләү өчен нибары 66 миллион сум бүленеп бирелде. Бу бик аз.

 

– Телевидение, матбугат аша Сезнең, Туфан абый Миңнуллинның чыгышларын, ризасызлык белдерүләрне еш күрәбез, ишетәбез. ТР Дәүләт Советында 100 депутат, тик татарны яклап авыз ачучылар әллә ни күренми. Татарның мәнфәгатен яклаучы, республикада яшәүче гражданнарның интеллектуаль, рухи тормышын кайгыртуны беренчел урынга куеп эш итүчеләр бармы?

 

– Коллегаларымны тәнкыйтьләргә җөрьәт итмим. Ләкин бер нәрсәне әйтми булдыра алмыйм. Өйгә кайткач, интернетны карыйм һәм шунда Разил Вәлиев белән Туфан Миңнуллинны гына тәнкыйтьлиләр. Эшлибез, безне сүгә торалар, ә кыл да кыймылдатмаган кешеләр турында берни әйтмиләр. Никадәр тырышсаң, шулкадәр сыртыңа камчы аласың. Чыгышларыбыз читтән бик күңелле булып күренәдер, ләкин икенче яктан бу бит җитәкчелек, халык алдында зур җаваплылык. Безгә астан тибәләр, өстән дә башка сугалар төсле. Тибәләр, сугалар дип эш башкармый утыра алмыйбыз, кулдан килгәнчә тырышабыз, әйтәбез. ТР Дәүләт Советы рәисе Фәрит Хәйрулла улы Мөхәммәтшинның бервакытта да “ник алай сөйләдегез, ни өчен фәлән әйберне таләп итәсез” дигәне булмады. Коллегаларның яклавы шунда: каршы дәшмәгәч, безне хуплыйлар дип кабул итәбез.

 

– Аида Камалова татар гимназиясендә белем алучы баласының БДИны татарча бирү хокукын алу өчен Русия мәхкәмәләре юлын таптый. Әлегә нәтиҗәсез. Татарстан хакимиятеннән әллә ни ярдәм юк дип зарланалар. Чыннан да, бу очракта алар бер адвокат түгел, ә берничә юрист төркеме белән Русия мәхкәмәләрендә үз хокукларын дәлилләргә тиеш кебек. Татарстанның яхшы адвокатларны эшкә җигә алмавына ышанып булмый. Димәк, теләк юк?

 

– Аида ханым Камаловага зур рәхмәт, хатын-кыз булса да, егетләрдән көчлерәк булып чыкты. Үзенең милләтпәрвәр икәнен сүз белән түгел, гамәлдә исбатлый. Аның кебек шәхесләр юрист, депутат, хөкүмәт кешеләре арасында күбрәк табылса, хокукларны яклау, уңышка ирешү җиңелрәк булыр иде.

 

Барысы өчен дә җавап тотарга җыенмыйм, үземә килгәндә, эшсез утырмыйм. Язмаган, таләп итмәгән инстанцияләр калмады диярлек, ТР Дәүләт Советы эше, закон проектлары аша мәсьәләне хәл итәргә тырышабыз. 2008 елда милли мәгарифкә кагылышлы зур киңәшмәләр уздырдык, РФ Дәүләт Думасында парламент тыңлаулары үткәрдек, РФ Дәүләт Думасының Мәгариф комитеты каршында шушы мәсьәләне хәл итү буенча төркем оештыруга ирештек. Әлегә кадәр РФ Мәгариф министрлыгы белән сөйләшүләр алып барыла. Бу эш белән көн саен шөгыльләнәм.

 

Аерым шәхесләр, иҗтимагый оешмалар, хөкүмәт кешеләре, депутатлар бергә кулга-кул тотынышып, үз өлкәләрендә эшләргә тиеш. Юристларыбыз күп, әмма милли мәнфәгатьләрне белгән, кайгыртканнар гына әллә ни күренми. ТР Мәгариф һәм фән министрлыгы да кул кушырып утыра, читтән битараф күзәтеп тора дип әйтә алмыйм. Алар башкарган эшләрен артык кычкырып әйтмидер генә.

 

Русиянең яңа мәгариф стандартлары эшләнеп бетте. Ул расланды. Анда татар милләтенең теләге, таләпләре исәпкә алынды. Моны күпмедер дәрәҗәдә җиңү дип билгеләргә кирәк. Ләкин бу әле тынычланырга, туктап калырга дигән сүз түгел. Русиянең мәгариф законына милли-төбәк компонентын кайтаруга ирешү буенча көрәшне туктатмау мөһим.

 

– Татар зыялылары бүген Татарстанда спортка күп акча сарыф ителә дип зар елый. Бер футболчы яки хоккейчының айлык хезмәт хакы ТР Язучылар берлегенең еллык бюджетына туры килә, диләр. Икенчеләр, спорт шул ук татарларны берләштерә, ди. “Ак Барс”, “Рубин” дип, чит төбәк, илләрдә яшәүче милләттәшләрнең дә “Татарлар әнә нинди көчкә ия!” дип җан атуын мисалга китерә. “Кеше көчлеләргә, җиңүчеләргә омтыла. Шулай булгач, спортка акча түгелә дип тәнкыйтьләү дөрес микән” диючеләргә нәрсә дияр идегез?

 

– Спортка, аңа бирелгән миллиардларга каршы түгелмен. Әгәр безнең мәдәнияткә, мәгарифкә шул күләмдә игътибар һәм финанслау булса, моны кабул итәм. Татарда бик акыллы мәкаль бар: “Беләге юан берне җиңәр, белемле меңне егар”. Көч-куәт белән җиңү яхшы, ләкин без акыл заманында яшибез. Спорт мөһим, кеше сау-сәламәт, таза булырга тиеш, шау-шу, ыгы-зыгы да кирәктер. Ләкин спорт беренчел урында булырга тиеш түгел.

 

Безнең командаларның алга китүенә сөенәм, шул ук вакытта көенәм дә. Әгәр спорт буенча гына белсәләр, бер канатлы халык булачакбыз. Татарлар акыллы, гыйлемле, югары цивилизацияле милләт буларак танылырга тиеш. Шул вакытта гына алга китеш сизеләчәк. Соңгы арада спортка шундый игътибар булгач, бәлки, мәдәният, мәгарифне дә аның бер өлеше дип атарга кирәктер дигән шаярулар да ишетергә туры килә. Көлеп, ләкин шул ук вакытта ачынып әйтелгән сүзләр.

 

– Разил әфәнде, соңгы вакытта Мәскәү тарафыннан басым шактый, моңа өстәп икътисадый кризис дип милли мәсьәләләрне кысрыклау бара. Сез җитәкләгән комитетның эше күп, шулай да, иҗат итәргә вакыт каламы? Быел ял итә алдыгызмы?

 

– Ялның нәрсә икәнен белмим, ничек ял итәргә мөмкинлеген дә аңламыйм. Кеше уйлаудан туктамый. Төп эшем – уйлау. Фикер ияләренә ял эшнең төрен алыштыру дип күрәм. Быел бер атна чамасы эшкә чыкмадым, калган көннәрдә эш урынымда булдым.

 

Иҗатка килгәндә, еш язам дип әйтә алмыйм, вакыт әллә ни калмый. Башланган зур әсәрем бар. 80 нче еллар уртасыннан бүгенгә кадәр республикада булган вакыйгалар, сәяси катмарлыклар, төрле шәхесләр белән очрашу, эш алып бару күп булды, моның эчендә кайнадым. Электән үк көндәлек алып барам, шуны кулланам. Бу – роман-хроника, реаль вакыйгалар белән уйлануларым үрелеп барачак. Ярым документаль, ярым нәфис китап булачак.

 

Римма БИКМӨХӘММӘТОВА
Ирек мәйданы
№ 20 | 13.11.2009




Дин һәм туган тел турында уйланулар

Бу язмам, әлбәттә, бәхәсләр уятыр, һәркем үзенекен исбат итәргә тотыныр. «Бездә тегеләй, бездә болай», — диярләр. Сүзләр никадәр күп булса да, хакыйкать берәү генә була аладыр: «Безне Ходай татар итеп яраткан икән, ни генә булса да, без татар булып калырга тиеш. Янәшәдә кем яшәсә дә, кем белән уртак дин тотсак та».

"Өч әйбер диндә юк, әмма динне саклый. Боларның берсе — милли тел, икенчесе — милли кием, өченчесе — милли гореф." (Ш. Мәрҗани).

Без — Аллаһ юк дип үскән буын. Кызганыч, әбекәй Аллаһы, Ходай Тәгалә дип сөйли башласа, чыгып чапкан чакларым да булгандыр. Дини тәрбия алмыйча, нәрсә югалтуымны мин хәзер генә аңлыйм.

Безнең өчен Аллаһ — Ленин бабай булды. Дөрес, бүгенге коммунистик идеология белән авыз чайкаучы күпләрдән аермалы буларак, балаларны аның үрнәгендә (аның турындагы легенда үрнәгендә дип әйтү, бәлки, дөресрәктер) тәрбияләүнең бер начарлыгын да күргәнем юк.

Үсә төшеп, заманалар үзгәргәч, татар теленең сакланып калуында ислам диненең йогынтысы көчле булды дип өйрәндек. Коръәндә туган телне саклау турында аять юк-югын, тик шулай да һәр милләтнең изге бурычы — үз телен, үз динен саклау, диелә (Пәйгамбәребез с.г.в. сөннәте). Атабыз Адәмгә г.с. — беренче Пәйгамбәребезгә — Аллаһы Тәгалә бик күп телләр һәм әйберләрнең атамаларын өйрәткән. Адәм балалары ишәеп, җир йөзенә таралып, һәр кавемнең үз теле барлыкка килгән. Шулай булгач, Ш. Мәрҗани сүзләренә әйләнеп кайтып фикер йөртсәк, дин белән тел берсен-берсе саклый, аларны кискән аерырга ярамый дию түгелме соң? Язмамда әйтәсе килгән фикеремнең берсе нәкъ шул хакта.

Мине, татар теле укытучысы буларак, кайбер ислам дине әһелләренең шушы мәсьәләгә берьяклы гына якын килүе, ягъни дин турында гына уйлап, телне саклау мәсьәләсен онытулары борчый. Аларның «Дин белән тел икесе ике нәрсә» дип аңлата башлаячакларын белеп, алдан ук әйтәсем килә: шулай икәнен бик яхшы беләм. Алар аерылгысыз итеп, бер-берсенә бәйләнеп куелган нәрсәләр түгел. Бер үк дин тоткан төрле милләт халыклары булуын да, бер милләт эчендә төрле дин тотучылар барын да беләм. Тик милләтне саклау — һәр мөселманның бурычы икән, телне саклауда үзеннән үзе аның бурычына әйләнә түгелме? Чөнки тел сакланмаса, милләтнең югаласы мәктәп баласына да билгеле.

Соңгы вакытта, кемгә ярыйм диптер, мәчетләрдә русча вәгазь уку модага кереп бара. Яраткан газетам «Яңарыш» та да русча ислам кануннарын аңлатуга бер бит бирелә. Русча әйткәндә: «Кто платит, тот заказывает музыку» дигән сүз инде бу. Нәрсә, шуны татарча гына язсалар түләмиләрмени? Татар белән башкорттан тыш, төрки булган һәм булмаган күп кенә милләт вәкилләренең дә ислам динен кабул итүе — куанычлы хәлдер. Бу битләр — шулар өчендер. Исламга күбрәк тарту өчен башкарыла торган гамәлдер инде бу. Арада бер урыс булса, ун татарның урысча сөйләшүгә күчүенә күнеккән халык бит инде без. Керәшен татарлары хакына бүген татарча служба алып бара торган чиркәү турында гына ишеткән юк. Әллә мин генә белмим микән?

Мәчетләрдә русча вәгазь уку, мәдрәсәләрдә ислам кануннарын русча аңлатуның сәбәбе шул гына булуына бик ышанасы килсә дә, эш муллаларның үзләрендә дә түгел микән дигән шигем бар. Рус телле мөселманнар белән бергә рус телле муллалар күбәеп бара түгелме? Бу шигем «Безнең гәҗит» газетасыннан (2011, № 47) Рәсим хәзрәт Хәбибулланың мәкаләсен укыгач, тагын да артты. «...Талантсыз һәм кара эш яратмаган егетләргә әле урын тагын да күбрәк: күпләре әти-әнисенең «Улым, «кара» эшне яратмыйсың, кулыңнан бернәрсә дә килми, бар, мәдрәсәдә укы, намаз укып билең сызламас, тамагың ач булмас», — киңәшләрен тотып, муллалыкка укырга баралар. Мәдрәсәдә укыганда ук, үз фикерләре булмау сәбәпле, төрле агымнарга эләгеп, хәтта әти-әниләрен кяферлектә гаепләп, халыкта ислам диненә карата тискәре караш уяталар. «Диндә милләт юк», дигән гыйбарә астында үз милләтенә нәфрәт белән карыйлар», — дип яза автор. Кискенрәк тоелса да, хаклык бардыр бу сүзләрдә. Хәзрәт башы белән белмичә сөйләмәс. Бүген татар яшьләренең күбрәк русча аралашуы беркемгә дә сер түгел. Бигрәк тә шәһәрдә үскәннәре. Мәдрәсә бетерә дә русча вәгазь сөйли. Рәхәт ич! Дин кануннары тыймаганда, нигә ата-анасы телен өйрәнеп торсын! Кайсы телдә укуга карап сәдаканың күләме үзгәрми.

Мәчеткә килгән халыкның күбесе татар булуына барыбер шикләнмим мин. (Алай түгел икән, татарлар ул мәчетләрнең төзәлешенә хәләл акчаларын нигә бирәләр соң?) Иң авыр заманнарда да качып-посып намазын укыган, әби-бабасы өйрәткән доганы ничә еллар күңелендә саклап кала алган өлкән буын вәкилләренә хөрмәт йөзеннән генә дә мәчетләрдә эш татарча гына алып барылырга тиеш дип исәплим. Кайсы төбәкне алып карасаң да, ислам дине йолаларын каяндыр килгән мөселманнар түгел, шул төбәкнең үз халкы саклап калган бит. Инде килеп, вәгазьләрнең мөселман халыкларының берсенең телендә дә түгел, бөтенләй башка дин тоткан халык телендә алып барылуын ничек аңлатып буладыр. Мәчет-мәдрәсә теле тайпылышсыз татарча булса, анда йөрүче «телсез» милләттәшләребез дә, «кунакларыбыз» да өйрәнергә тырышыр иде. Мәчетләрдә генә булса да: «Татарчасыз булмый!» — диярләр иде. Кызганыч, татарчасыз да бик рәхәт яшәргә була бүген. Дәүләт теле булып исәпләнсә дә.

Милли мәнфәгатьләрне яклаган вакытта депутатлар, балаларга туган телне өйрәткәндә укытучылар, теләктәшлек эзләп, дин әһелләренә мөрәҗәгать итәләр. Мәчеткә күбрәк өлкәннәр йөри. Телне саклауда да өлкән буынның роле зур булырга тиеш. Тик урысча вәгазь тыңлап кайткан әби-бабай оныгына туган телен өйрәтүне кирәк табар микән соң?

Ш. Мәрҗани сүзләренә кире кайтып, милли кием турында фикер йөртик әле. Сүзне хөрмәтле язучыбыз Туфан ага Миңнуллинның «Иман» газетасы хезмәткәре белән әңгәмәсендә әйткән сүзләреннән (2010 ел, 7 нче сан) башлыйсым килә: «Коръән барлык кешелек өчен иңдерелгән китап, аның фарызлары үтәлергә тиеш. Ләкин диннең йолалары бар бит әле. Менә моны искә алган вакытта, аны татар үзенең тормышына җайлый. Бу бер дә Коръәнгә, аның төп догмаларына каршы килми», — ди. Җирдән сөйрәлеп баручы кап-кара хиҗаб кигән, яулыкка төренеп беткән хатын-кызлар үзләрен Гарәбстанда уңай дип табылган йоланы үтәп кенә саваплы булабыз дип өметләнәләрме? Халкыбызның яшәү рәвеше, гореф-гадәтләре ислам дине кабул ителгәнче ук формалашкан һәм алар ислам кануннарына каршы килми. Сүзне озынга сузмыйча, мисал итеп, мин мөселман дөньясында бердәнбер казыя булган Мөхлисә Бубыйны китермәкче булам. Күптән түгел Г. Камал исемендәге академия театры аның турында «Үлеп яратты» (Авторы Р. Зәйдулла) спектаклен сәхнәгә куя башлады. Мөхлисә казыяны һич тә төрендермичә, башына калфак кадатып кына сәхнәгә чыгарган атаклы театрыбыз ялгыша микәнни? Әллә Мөхлисә казыя үзе ислам кануннарын белеп бетермәгәнме?

Безнең әбиләребез актан киенергә яратканнар, җирдән сөйрәлгән кара кием кимәгәннәр. Хәзер дә мөселман хатын-кызлары өчен заманча тегелгән бик килешле киемнәр белән сәүдә итүче кибетләр эшли. Тик нигәдер күңелгә шом салучы кара киемле хатын-кызлар торган саен күбрәк күзгә чалына. Бу турыда төшендерү дин әһелләренең вазифасына кермиме, әллә алар да ислам динен тоткан төбәкләр Гарәбстанның копиясе булырга тиеш дип уйлыйлармы? Иң аянычлысы — яулык бәйләп, хиҗаб астына качкан кызларыбыз арасында, күп вакыт яшереп тә тормыйча, тәмәке тартып, аракы эчеп йөрүчеләрнең булуы. Монысын һич арттырмый, үз күзем белән күргәнне язам.

Телне саклау мәсьәләсенә килгәндә дә, мин тулысы белән Туфан аганың сүзләре белән килешәм: «Телне саклау җәмгыятьнең әйдәп баручы кешеләреннән тора. Безнең моңа иң комачаулый торган кешеләр — чиновниклар. Чөнки чиновниклар белән каракларның милләте булмый», — ди ул. Бездә халык өстән нәрсә кушсалар, шуны гына эшләргә күнеккән. Югарыдагыларга ошарга тырышабыз. Түрә теннис уйнаса, теннис уйныйбыз; ат яратса, ат үрчетәбез. Шулай булгач, телебез саклансын дисәк, туган телне үз карьерасыннан да ныграк яраткан түрәнең килүен генә көтәргә кала, ахры. Шул чагында гаиләдә дә, дәүләт учреждениеләрендә дә татарча сөйләшерләр, милли мәктәпләребез чәчәк атар. Күпме көтәсе генә билгесез...

Әгерҗе. 

Наилә ХАРИСОВА
Musulman.su




Күпхатынлыкның төп таләбе – гаделлек

Телевизордан мөселманнар турында фильм карадым. Патша үзенә кол итеп сатып алган хатын-кызлар арасыннан бик чибәренә гашыйк була. Соңыннан ул аны хәтта азат итә. Әмма төн кунарга чакыруын дәвам итә. Азатлыкка ирешкән кол хатын: "Хәзер без якынлык кыла алмыйбыз, бу – зина булачак", – ди. Рамил хәзрәт Юныстан шуны беләсе килә. Коллыкка төшкән хатын-кыз белән якынлык кылу зина саналмаганмыни?

 

Зөлфия Кашапова.

 

Әтнә районы

 

"Иман" сәхифәбезбездә "Рамил хәзрәт вәгазь­ләре"н алып барганнан бирле укучыларыбызда сораулар арта гына бара. Бу юлы Кол Шә­­риф мәчете имам-хатыйбы, Казан Кремле музей-тыюлыгының иҗтимагый һәм дини оешмалар белән элемтә буенча урынбасары Рамил хәзрәт Юныс белән нәкъ Зөлфия ханым кузгаткан темага сөйлә­шергә булдык.

 

– Рамил хәзрәт, Әтнә районыннан укучыбыз, ялгышмасам, күптән түгел телевизор экраннарыннан күрсәтелгән "Великолепный век" дип исем­ләнгән төрек фильмы турында сүз кузгаткан бугай.

 

– Әйе, бу – Госман империясе вакытын тасвирлаган фильм. Төркиядә ул бик зур бәхәсләр кузгатты. Анда яшәүче мөселман халкы әлеге фильмны күрсәтүгә каршы чыкты. Билгеле, биредә Госман империясенә кагылышлы тарихи вакыйгалар хакыйкатькә туры килми. Әмма безнең илдә әлеге фильмны рәхәтләнеп күрсәтәләр. Мөселманнарның кырын эшләренә багышланган мондый сериалларны гавам яратып карый. Шуны әйтәсе килә: беренчедән, бу фильм тарихи фактларга туры килми, икенчедән, коллык мәсьәләсе дә бүген актуаль түгел.

 

– Бу теманы дәвам итеп, тагын бер мисал китерәсем килә. Ире үлеп киткән бер ханым, минем хәләл җефетем юк, башка ир белән яшәү миңа гөнаһ саналмый, дигән. Әйтер­гә кирәк, бүгенге болгавыр заманда үз-үзләренә шундый "фәтва" чыгаручылар шактый күбәйде. Шайтан коткысына бирелеп, зина кылучылар хакында сез җомга намазларында да еш сөйлисез.

 

– Никах булмыйча торып теләсә кайсы ир һәм хатын-кызның (ирле хатынмы, ирсез хатын булсынмы ул) җенси мөнәсәбәте – зина дип атала. Дин юлында булмаганнар күп вакыт гөнаһның нәрсә икәнен дә аңламый. Чөнки гөнаһның нәрсә икәнен аңлар өчен иман кирәк. Иманнан ерагайсаң – син гөнаһка кереп китәсең, якынайсаң – Аллаһка якынаясың – гөнаһтан арынасың. Әгәр кешенең иманы юк икән, ул ничек тели – шулай яши, әллә нинди үзе уйлап тапкан дингә табына, төрле хорафатларга ышана. Гөнаһны, зинаны берничек тә аклап булмый. Дөрес, әлеге мәсьәләне чишүнең төрле юллары бар. Әйтик, күпхатынлык. Бу – Аллаһы Тәгалә тарафыннан тәкъдим ителгән бер ысул. Бүген ул бик актуаль. Хатын-кызларның саны күбрәк дибез бит инде. Әгәр ир-атның мөмкинлекләре булса, Аллаһы Тәгалә тарафыннан бу рөхсәт ителгән гамәл санала. Күпхатынлыкка кадәр, иң әүвәл, гаиләдә дөрес тәрбия булырга тиеш. Бүген балалар ничек тәрбияләнә? Алар бүген "Дом 2" кебек төрле мәгънәсез тапшырулар, сериаллар карый. Шайтан аларга 7 -8 яшьтән үк кереп утыра инде. Димәк, нарасый шушы яшьтән үк бу гөнаһ белән яши, ул аның җелегенә сеңеп кала. Әгәр бала кечкенәдән үк әти-әнисен күреп, тәрбия алып үссә, ул әхлаклы була. Моның ачыктан-ачык дәлиле "Йосыф кыйс­сасы"н­да да бар. Нинди генә газаплар аша узмый Йосыф. Әмма ун яшенә кадәр әтисеннән алган тәрбия белән ул хәтта хатын-кыз фетнәсен дә җиңеп чыга. "Хатын-кыз фетнәсенә караганда, зинданда булу миңа хәерлерәк", – ди Йосыф. Бүген безнең дини тәрбия аксый төшә. Балалар бакчасында, мәктәпләрдә әхлак дәресләре, дин дәресләре юк. Гаиләдә дә бернинди тәрбия күреп үсмиләр. Бүген күпчелек яшьләребез нәфеснең колы булып яши бирә.

 

– Зинадан котылуның бер юлы – күпхатынлык бар, дип әйтеп киттегез. Бүген әлеге мәсьәләне калкурак куярга ки­рәктер, мөгаен. Чөнки күпхатынлык турында соңгы елларда еш ишетергә туры килә. Ике хатын белән яшәгән кешеләрне беләм. Дөрес, аларның адресына тәнкыйть сүзләре җитке­рүчеләр бик күп. Андыйлар үзләре дә ике хатын белән тормышларын кеше күзенә күр­сәтмәскә тырыша. Әмма без капчыкта ятмый, андый хәбәр тиз тарала. Бүген андый ир-атлар күпвакыт үзләрен ничек тотарга белми. Бәлки, сез киңәш бирерсез?

 

– Егерме ел элек бик күп районнарда яулык бәйләгән кызларны әти-әниләре аңламый иде. Әтиләре үз кызларын: "Мине кеше каршында мәсхәрә итеп йөрмә", – дип өйләреннән куып чыгарган очраклар булды. Унбиш ел элек хәләл ризыкның да нәрсә икәнен белмәделәр. Бүген, ниһаять, без хәләл ризыкның да кадерен аңладык. Күбебез хәләл иттән башка ит алмый. Әйтик, егерме ел элек берәр җитәкченең намаз укуын, кулын күтәреп дога кылуын, тәһарәт алуын белсәләр, бигрәк тә сәер тоелды. Ә хәзер безнең министрлар, җитәкчеләр намаз укый. Бу – табигый күренеш кебек. Бүген шулай ук күпхатынлык та ят һәм сәер тоела. Әлбәттә, Аллаһы Тәгаләнең мантыйгы белән адәм баласының мантыйк вакыты туры килми. Кайчандыр яулыкны яшереп бәйләгән, җитәкчеләр качып кына өйләрендә намаз укыган кебек, бүген күпхатынлыкны да яшереп баралар. Әмма мин Татарстанда, Казанда күп хатын белән яшәгән кешеләрне беләм. Еш кына ислам динендә генә күпхатынлык күзәтелә дип әйтүчеләр бар. Дөрес түгел, Библияне укырга кирәк. Сөләйман, Давыт, Ибраһим, Муса пәйгам­бәрләрнең ничә хатыны булган? Бу бит бөтен диннәрдә, бөтен пәйгамбәрләрдә күзәтелгән хәл. Табигатьтә дә без моның белән очрашабыз. Авылда бер әтәчкә ничә тавык? Беребез дә әтәчне куып чыгармыйбыз бит. Безнең ислам дине – табигый дин. Хәзер шушы сөйләгәннәргә кире мисал китерәм. Күп кенә хатын-кызлар үзләренең ирләренең читкә йөрүләрен беләләр. Җәһәннәм гамәле кылып йөр­гәндә хатыннары күз йома, тү­зәләр, ә хәләл юл белән, Коръән кушканча үтәүдән оялалар, куркалар һәм сүгәләр. Аллаһы Тәгаләдән биргән бу дәва яки гамәл әлегә бездә сәер кебек. Әмма бер егерме елдан соң моның белән беркемне дә гаҗәп­ләндерә алмаячакбыз. Кол Шәриф мәчетендә шактый кешеләргә никах укырга туры килде. Бер ягында беренче хатыны утыра, ә икенче ягында икенче хатынына никах укыдык. Беренче хатыны моңа икенче хатын табып биргән, бергәләп туйга әзерләнгәннәр.

 

– Әгәр ир икенче хатын алуын беренчесеннән яшерсә, гөнаһ буламы? Алай өйләнүче­ләр дә шактый бит. Ир-атның хәләл җефетеннән рөхсәт алуы кирәкме?

 

– Бик күп еллар Мәрҗани мәчетендә эшләгән имам Зәки хәзрәттән берәү сораган ди: "Хәзрәт, икенче хатын алганда, беренче хатыннан рөхсәт алырга кирәкме?" – дигән. Ул бераз кы­рысрак иде. "И, хайван, сиңа Ал­лаһы Тәгалә рөхсәт биргән бит инде, тагын нәрсә кирәк?" – дип җавап кайтарган. Күпхатынлыкның төп таләбе – гаделлек. Яшерен булган вакытта гаделлек үтәү авыр. Бер хатын белә, ә икен­чесе бернәрсә дә белми. Ә аларга бертөрле мән­фәгать, бертөрле тору урыны булырга тиеш. Гаделлек булганда, күпхатынлык мәсьәләсе дөрес үтәлгән булып чыга.


Ватаным Татарстан
№ 14-15 | 27.01.2012




Рамазан аенда дөрес туклану мөһим

Күп кенә илләрнең мөселманнары, шул исәптән Татарстан мөселманнары да, 28 июньдә ураза тота башлый. Беренче тәравих намазы 27 июнь көнне кояш баегач укылачак. Ураза вакыты тәүлегенә егерме сәгатьләп дәвам итәчәк.

Табиблар дөрес тотылган ураза нәтиҗәсендә организм ял итә алуы, зыянлы матдәләрдән азат ителүе, иммун системы ныгуы сәбәпле ифтар, сәхәр вакытларында ашау-эчүнең сыйфатына әһәмият бирү кирәклеген әйтә. Табибә, мөслимә Мәликә Ямгурова Азатлыкка сөйләвенчә, ризакларның җиңелчә булуы кулай. Уразаның рухи яктан булган әһәмиятен дә ассызыклады.

“Беренче чиратта, уразаны Аллах ризалыгы өчен тотабыз, аның төп файдасы – Аллаһка гыйбадәт кылуда, ягъни без фарызны үтибез. Калганнары өстәмә буларак килә, әлбәттә, ураза ихтыяр көчен ныгыта, чөнки без көннең якты өлешендә ашаудан-эчүдән тыелырга тиеш, сабырлыгыбызны тәрбияли. Ә теләсә кайсы шундый тыелу дисциплинага өйрәтә, кеше үзен контрольдә тота башлый", ди ул.

“Майлы ризыклар ашамаска”

“Иң мөһиме - лимонад, торт кебек синтетик ризыклардан баш тартырга. Майлы әйберләр ашарга кирәкми. Пәйгамбәребез ифтарда да, сәхәрдә дә хөрмә һәм су белән тукланган. Кояш баегач хөрмә белән авыз ачабыз да ахшамны укыйбыз, аннан соң инде ашыйбыз. Әгәр хөрмә булмаса, су белән авыз ачарга мөмкин. Ашалган ризыклар җиңелчәрәк булса әйбәт. Мисалга, яшелчәләрдән салат (зәйтүн маенда ясалганы кулай), ботка, җиләк-җимешләр, чикләвекләр куллану яхшы булачак. Ифтарга шулай ук карабодай, дөге, балык, ит мөмкин.

Әлбәттә, күп су эчәргә кирәк. Мәсәлән, ашаганнан соң ярты сәгать үткәч чишмә суы яки фильтрдан үткәрелгән су эчәргә була. Кайнаган суда файдалы матдәләр калмый. Чәйгә караганда су эчү мөһимрәк. Суга бал салып эчү дә әйбәт”, дип сөйләде Мәликә Ямгурова.

“Сәхәрдә катык, эремчек әйбәт”

24 июньдә “Ярдәм” мәчетендәге хатын-кызлар клубында Рамазан аенда туклану мәсьәләсенә багышлангач очрашу уздырылды. Табиб Ринат Галимов әйтеп узганча, Рамазанда  шулай ук аш, ботка, яшелчә, җиләк-җимешләр ашарга киңәш ителә. Сәхәрдә, аеруча, катык, эремчек кебек ризыклар файдалы дип сөйләде ул.

“Иртә белән торгач организмны көне буена җитәрлек сыекча белән тәэмин итәргә кирәк. Ярты литрдан да азрак эчәргә ярамый, күбрәк булса тагын да яхшы. Иртә белән катык, кефир, эремчек, әйрән кебек әчкелтем сөтле ризыклар файдалы. Итне кич белән ашау әйбәтрәк, иртә белән ит киңәш ителми. Ипи мәсьәләсендә чүпрәсезне эзләү мөһим”, дип сөйләде Галимов. Табиб шулай ук йөкле хатыннарга, имезүче әниләргә ураза тотмаска киңәш итте.

Монан тыш,сәфәрдә, өлкән кешеләргә ураза тотмаска рөхсәт ителә, әмма юлда булучылар аны башка вакытта тоту кирәк булачак. Ураза кешенең сәламәтлегенә зыян салса шулай ук тотарга ярамый.

Ураза гаете 28 июльгә туры киләчәк. Быел Татарстанда  фитр сәдакасы 50 сум, ә Ураза тота алмаучылар өчен фидия сәдакасы бер көнгә 150 сум дип билгеләнде.

Резеда ӘХМӘТВӘЛИЕВА
Азатлык
28.06.2014




ХVIII гасырда Әлмәт төбәге һәм Әлмәт авылы тарихыннан (Әлмәт шәһәренә 60 ел)

Татарстанның нефть башкаласы булган Әлмәтнең ХVIII гасырның беренче яртысындагы тарихы республиканың көньяк-көнчыгышында нигез салынган дистәләгән авыллар язмышы белән охшаш.

Төбәктә ХVIII гасырда торак пунктлары барлыкка килү Көнчыгыш Чулман аръягына күченүләр белән бәйләнгән. Бу вакытка кадәр хәзерге Сарман районының көньягында утрак тормышлы халык даими яшәмәгән диярлек. Зәй, Шушма, Кичү елгалары буендагы мәйданнар 1630 елларга кадәр нугайларның көтүләре өчен җәйләү «коридоры» булып хезмәт иткән. Көннәр җылыта башлагач, алар көньякка, Каспий диңгезенә таба күченгәннәр. Нугайлар, көтүләр белән Иделнең сулъяк яры буйлап Чулманга таба хәрәкәт иткәндә, даими рәвештә рус дәүләтенең көньяктагы чик буе районнарына һөҗүм ясап торган. Шул сәбәпле биредә яшәү өчен тыныч шартлар булмаган. Ул вакытларда кешеләр яшәгән дип фаразласак та, алар, урман эчендәге кечкенә елга һәм инешләр буена урнашып, берничә гаиләдән торган кабиләләр берләшмәсен генә тәшкил иткән. Тыныч елларда зур елга үзәннәренә чыкканнар, тирә-юньдәге җир-суларны файдаланганнар, әмма төп тору урыннары – кышлаклары – үтеп керергә авыр караңгы урман эчендә яшеренгән.

Меңнәрчә кешеләрнең гомерләрен өзгән ваба афәтеннән соң көчсезләнеп калган нугайларны ХVII гасырның 30-40 нчы елларында Идел аръягы далаларына көнчыгыштан килгән калмыклар кысрыклаган. Әмма 1650 елларда калмыклар ирекле рәвештә рус дәүләте составына керә һәм Идел, Җаек елгаларының түбән агымнары буена урнаша. Нәтиҗәдә, Татарстанның көньяк-көнчыгышы Чулман аръягында яшәүче ыру-кабиләләрнең уртак биләмәсенә әверелә.

Бу җирләрнең беренче хуҗалары Уфа өязенең Казан даругасы Байлар һәм Юрма волостьларында яшәүчеләр булган дип фаразлана (хәзерге Татарс­танның Минзәлә һәм аңа чиктәш район җирләре). Мондый фикер ХVIII гасыр документларында теркәлгән Байлар һәм Юрма волостьларында яшәүчеләрнең әлеге территорияләрне вотчина, ягъни ата-бабалар җире дип үзләренә беркетергә омтылышларына нигезләнә. Әмма калмыкларның һөҗүм итү куркынычы сакланган шартларда, күрәсең, алар биредә даими рәвештә яшәмәгән, Дала Зәе елгасының югары агымында урнашкан җирләргә вакыты-вакыты белән килеп-китеп йөргәннәр.

ХVIII гасырның беренче дистә елларында хәзерге Татарстанның көньяк-көнчыгыш районнарын хуҗалык ягыннан үзләштерүдә тамырдан үзгәрешләр күзәтелә. Пётр I идарә иткән чорда гади халыктан акча җыюларның, салымнарның һәм төрле дәүләт йөкләмәләренең кинәт артуы нәтиҗәсендә, игенчеләрнең икътисади хәле кискен начарланып, бирегә Урта Идел буеннан крестьяннар күченә башлаган. Кагыйдә буларак, алар елга үзәннәре буена зур булмаган авылларга нигез салган. 1719 елгы беренче ревизия материалларында хәзерге Әлмәт районы җирләрендә Аппак, Баграж-Никольское, Бута, Югары Акташ, Добромыш, Зәй чишмәсе, Илтән-Бута, Күзкәй, Кече Баграж, Рус Акташы, Ямаш авыллары теркәлгән. Шулай итеп, Әлмәттән көнбатышка һәм төньяк-көнбатышка таба урнашкан җирләр ХVIII гасыр башында хуҗаларын тапкан.

Кайбер чыганаклар Әлмәт авылына 1710-1720 еллар аралыгында нигез салынган дип уйларга мөмкинлек бирә. 1840 елда сораштыру үткәргәндә, әлмәтлеләр хөкүмәт вәкилләренә авылның «121 ел элек», ягъни 1719 елда барлыкка килүе турында әйтәләр. Әлмәт авылында беренче ревизиянең халык санын исәпкә алу вакытында узганлыгы шик уятмый, әмма ул ниндидер сәбәпләр аркасында рәсми теркәлми калган. Бу авылга кадәр җан исәбен алучылар барып җитмәгән (махсус килмәгән булырга да мөмкин) яки авылда яшәүчеләр, Пётр Iнең 1719 елның 22 гыйнварында чыгарган әмере нигезендә, халык санын исәпкә алуга кертелми торган төркем вәкилләре булганнар (башкортлар, уфа татарлары, ясаклы инородецлар һ.б.).

Язма чыганакларда Әлмәт авылы беренче тапкыр Урал буенда яшәгән халыкларның 1735-1740 елларда бөтен Көнчыгыш Кама аръягын чолгап алган баш күтәрүенә бәйле вакыйгалар уңаеннан телгә алына. Ул чор документлары арасында Әлмәт исемле Нәдер волосте мулласының полковник И.Н.Татищевка баш күтәрүчеләрнең җыеннары, ниятләре һәм Нәдер волосте халкына алардан янаган куркыныч турындагы хаты сакланган. Хат 1735 елның 24 июнь көнне язылган һәм: «Бу хатны мин, Зәй ягындагы Әлмәт авылыннан Әлмәт мулла, яздым», – дигән сүзләр белән тәмамлана. Һичшиксез, документта сүз нәкъ менә Әлмәт авылы турында бара, чөнки бу вакыйгалардан алдарак та, соңрак та Дала Зәе елгасы һәм аның кушылдыклары буенда мондый исемле авыл теркәлмәгән.

Хат авторының исеме авыл ата­ма­сының килеп чыгышы турындагы серне дә ача. Көнчыгыш Чулман аръягы авыллары тарихында татар авылларының топонимнары аларга нигез салучы кеше исеменнән, рус авылларыныкы алпавыт исеменнән килеп чыкканлыгына шактый күп мисаллар китерергә мөмкин. Күрәсең, Әлмәт мулла белән дә шулай булган. ХVIII-ХIХ гасырларда Әлмәт авылының икенче исеме очраклы гына Әлмәт-мулла дип аталмагандыр. 1746 елгы халык санын алу вакытында, Әлмәт авылында 49 яшьлек (ягъни 1697 елда туган) Сәет угылы Әлмәт исемле бер генә кеше теркәлгән. 1735 елда, хат язган вакытта, аңа якынча 38 яшь, ә 1720 елда 23 яшь була, ягъни ул, туган җирләрен ташлап, яңа урында нигез корырга сәләтле яшьтә булган.

1740 елларда Әлмәт тормышында зур үзгәрешләр башлана. Аңа кадәр ун ел дәвамында Яңа Чулман аръягы чик буе хәрби ныгытмалар системасы төзелә. Әмма тиздән алар Самара һәм Җаек елгалары буенда төзелгән ныгытмалар карамагында кала һәм үзенә йөкләтелгән хәрби вазифаны үтәми башлый. Шулай да әлеге ныгытмалар Татарстанның көньяк районнарына кешеләр күченү өчен җирлек тудыра. 1731-1736 елларда чик буе ныгытмаларын торгызган вакытта, бирегә халык күпләп агыла, дистәләгән торак пунктлар барлыкка килә. Алар арасында Чирмешән елгасы буендагы Чирмешән ныгытмасы (хәзерге Чирмешән райо­нының Чирмешән авылы), Шушма елгасы буендагы Шушма (шул ук райондагы Шушма Крепосте авылы), Кичү елгасы буендагы Кичү фельдшанецлары (хәзерге Әлмәт районының Кичү авылында) бар. Бу авылларга ХVII гасырның 50 нче елларында төзелгән Иске Чулман аръягы чик буе хәрби ныгытмаларыннан (Иске Шушма, Яңа Шушма, Зәй һ.б.) күчерелгән йомышлы кешеләр нигез сала.

1730 елларның икенче яртысында хакимият Чулман аръягы җирләренә авыру яки яралану сәбәпле отставкага чыккан солдатларны һәм унтер-офицерларны күчерергә дигән карар чыгара. Бу планны гамәлгә ашыру нәтиҗәсендә, Яңа Чулман аръягы чик буе ныгытмаларыннан көньяк-көнчыгышта отставкадагы солдатларның Кече Бөгелмә, Бөгелмә, Куак һәм Печмән бистәләре барлыкка килә. Әмма Чулман аръягы киңлекләрен үзләштерер өчен, хәрбиләрнең күченүе генә җитмәгән. 1740 еллар башында Оренбург белән Казан, Мәскәү һәм Семберне тоташтыручы Яңа Мәскәү юлы (соңрак Казан тракты дип атала) салына башлый. Оренбург экспедициясе җитәкчелеге теләктәшлеге белән, салым түләүчеләргә ихтыяҗ булганлыктан, юл буйлары, беренче чиратта, крестьяннарга бирелә. Бу төбәкләргә Сембер, Пенза, Казан, Түбән Новгород, Касыйм һәм башка өязләрдән крестьяннар күчеп килгән. Аларны җәлеп итәр өчен, бер елдан алып өч елга кадәр төрле түләүләрдән һәм салымнардан азат итү кебек ташламалар каралган.

Әлеге чаралар үз ролен уйнаган, әлбәттә. 1743 елда Яңа Мәскәү юлы янәшәсендә 12 яңа авылга нигез салына. Күченеп килүчеләр хисабына юл буена урнашкан авылларда, шул исәптән Әлмәттә дә, халык саны арта. Икенче ревизия чоры документларында (1746 ел) биредә 62 ир-ат теркәлә, алар арасында Нугай даругасының Мишәтамак һәм Селәнгеш авылларыннан, Казан өязе Алат даругасының Ташкичү һәм Тазлар авылларыннан (хәзерге Татарстан Республикасының Питрәч һәм Арча районнары) килүчеләр дә булган.

1744 елда Оренбург губернасы оешу белән, Көнчыгыш Чулман аръягындагы авыллар билгеле бер админстратив үзәккә беркетелә. Башта алар 1720-1740 елларда патша хакимиятеннән Дала Зәе, Кичү, Шушма, Сок елгалары буенда киң җир биләмәләре алган башкорт старшинасы Нәдер Уразмәтов исеме белән аталган Нәдер волосте составында хисаплана. Күп кенә документларда волость Уфа өязе Казан даругасының бер кисәге итеп карала. 1740 елларда Оренбургтан алып Казан губернасы чигендәге Кичү фельдшанецына кадәрге Яңа Мәскәү юлы буендагы җирләр Оренбург өязенең бер өлешен тәшкил иткән Бөгелмә идарәчелеге составына кертелә. Яңа админстратив берәмлекнең үзәге – Бөгелмә бистәсе (булачак Бөгелмә шәһәре). 

Крестьяннарның күпләп агылуына карамастан, хакимият Яңа Мәскәү юлы буена халыкны күчерер өчен административ чаралар да күрә. 1747 елда бирегә Уфа өязеннән 1717 җан «качак­лар» дип аталган (ягъни Уфа өязенә башка җирләрдән качып килгән) ясак­лы крестьян күчерелә. Моннан тыш бирегә яңа чукынган авыллардан да халык килеп төпләнә. 1753 елда Яңа Мәскәү юлы буендагы авылларда 2964 җан ир-ат җенесендәге дәүләт крестьяннары хисаплана. Күчеп килүчеләрнең бер өлеше почта трактыннан ерак булмаган җирләргә төпләнә һәм аерым сословие формалаштыра. Ревизская сказка һәм башка рәсми документларда аларны «ям чабучы» яки «чемодан татарлар» дип атыйлар. Дәүләт алардан Яңа Мәскәү юлы буенча хакимият курьерларын һәм йөкләрен йөртүне тәэмин итү вазифаларын башкарта.

Юлның беренче схемасы Түбән Новгород полкы капитаны Ляхов тарафыннан 1751 елда төзелгән картада теркәлеп калган. Ул Нәдер Уразмәтов картасы буларак билгеле, чөнки, аның үтенече буенча, картада Нәдер волосте планы күрсәтелгән. Карта беренче мәртәбә Әлмәт авылы урнашу урынының билгеләнүе белән әһәмиятле, әмма ниндидер сәбәпләр аркасында ул «Махтама авылы» дип язылган. Капитан Ляховның хатасын картада, бүген дә шул төбәктәге Югары һәм Түбән Мактама авыллары һәм Махтама (Әлмәт) янәшәсендә генә урнашкан, 1950 елларда Әлмәт шәһәре составына кергән Бигәш авылы күрсәтелүе дәлилли. Алга таба бу төгәлсезлек төзәтелә һәм 1755 елда прапорщик Иван Красильников геодезиясе тарафыннан төзелгән «Оренбург губернасы атласы»ннан башлап 1950 елларга кадәрге барлык географик карталарда да Әлмәт (Әлмәт-мулла) топонимы күрсәтелә.

Яңа Мәскәү юлы салыну Чулман аръягы икътисадына уңай йогынты ясый. Төбәк тиз арада үсә башлый. Күченеп килгән халыкның (рус, татар, мишәр, чуваш, мари, удмурт, мордва) төп шөгыле игенчелек булган. Крестьяннар интенсив рәвештә Дала Зәе, Шушма, Кичү, Урсала елгалары буендагы уңдырышлы болын-тугайларны үзләштергән. Бу чорда хуҗалык эшләре өчен зур масштабларда урман кисү, мөгаен, юк дәрәҗәсендә була. Иң киң таралган игенчелек коралы сука булган, урыны белән (аеруча татарларда) авыр агач сабан файдаланылган. ХVIII гасырның икенче яртысыннан алып авыл хуҗалыгы продукцияләре, барыннан да бигрәк арыш, бодай үстерү төбәкнең икътисади нигезенә әверелә. 1764 елгы Оренбург губернасы канцеляриясе ведомостьларыннан Бөгелмә идарәчелегенең Яңа Мәскәү юлы буендагы авылларында 53 су һәм 74 чыгыр тегермәне теркәлә. Татар крестьяннары бу тегермәннәрдә тарткан икмәкне, нигездә, үзләренең ихтыяҗлары өчен тоткан. Кырыс табигать шартлары крестьян хуҗалыкларында төп иген культуралары буларак солы, арыш һәм борай чәчүне таләп итә. Үзләренә кулланырга зур булмаган күләмдә арпа, борчак, мәк һәм тары иккәннәр. Хуҗалык ихтыяҗлары өчен киндер үстерелгән. Аның орлыгыннан май ясалган, ә сабаклары бау үрү өчен яраган. Шул чордагы чыганакларга караганда, ХVIII гасыр азагына уртача һәрбер ун елның бары тик ике елында гына иген мул уңган.

ХVIII гасыр башында тау сәнәгате заводлары барлыкка килү төбәк хуҗалыгы тормышында мөһим вакыйга булып тора. Тау заводлары төзелүнең иң актив вакыты 1750-1760 елларга туры килә. Бу дәвердә Бөгелмә идарәчелеге территориясендәге Кичү елгасы буенда (хәзерге Әлмәт районының Кичү авылы янында) Сембер сәүдәгәре Г.И.Глазов тарафыннан Богословски бакыр эретү заводы төзелә. Ул завод өчен җирне 1756 елның июнендә Нәдер волосте Иске Нәдер авылы татарларыннан сатып ала. Сәнәгать оешмасы 1759 елның февраленнән эшли башлый, аның 4 миче уңышлы елларда 1100 потка кадәр бакыр эретә алган. Завод карамагында күп санда рудниклар һәм приискалар урнаша. Анда Глазовларның крепостной крестьяннары һәм ирекле ялланган кешеләр тир түккән. 1768 елда заводта – 266, 1815 елда – 263, 1850 елда 455 ир-ат эшләве мәгълүм.

Тау заводлары үсешенә бәйле күп кенә тармаклар алга киткән. Хуҗалык ихтыяҗлары өчен күпләп урман кисү башланган. Агач күмере бакыр эретү мичләре өчен төп ягулык чималы булган, шулай ук агачтан буалар һәм төрле сәнәгать корылмалары төзегәннәр. Көлдән пыяла, буяу ясау һәм тире иләү өчен поташ алынган. ХVIII гасырның 50 нче елларына Нәдер Уразмәтов тарафыннан Көнчыгыш Чулман аръягында беренче мәртәбә нефть чыгару омтылышы ясала.

1754 елда Нәдер Уразмәтов, улы Йосыф һәм шөрәкәләре А., Х.Мәҗәковлар белән Оренбург губернасы канцеляриясенә «үзенең Уфа өязе Казан даругасы Сок елгасы буенда урнашкан биләмәсендә» нефть заводы төзергә рөхсәт итүне үтенеп гариза яза. Аның тарафыннан җибәрелгән нефть пробасы бергпробингер Г.И.Леманов тарафыннан анализлана. 60 мыскал (1 мыскал – 4,266 грамм) пробадан 14 мыскал бензин, 28,5 мыскал керосин һәм 14,5 мыскал мазут алына. 1754 елның 16 июнендә Берг-коллегия «Казан даругасы башкортлары старшина Уразмәтов белән аның улына» нефть заводы төзергә рөхсәт бирә. 1755 елда «иң кирәк очракларда гына нефть кайнатыр өчен» амбар төзелә, әмма Н.Уразмәтовның авыруы сәбәпле, завод килешенгән вакытка сафка басмый. 1757 елда Оренбург тау эшләре начальнигы, төзелеп бетмәгән заводны тикшереп, шөрәкәләрне нефть чыгару хокукыннан мәхрүм итә. Шуңа да карамастан, нәкъ менә Нәдер Уразмәтов барлык Идел-Урал буенда нефть чыгару эшен башлап җибәрүче булып санала.

Бөгелмә идарәчелеге халкы Яңа Мәскәү юлында да хезмәт иткән. Бу юл почта өчен генә түгел, ә сәүдә өчен дә менә дигән урын булган. Ямчылык хезмәтен башкару җирле халыктан зур матди чыгымнар да таләп иткән. Шуның өстенә алар дәүләт крестьяннарына йөкләтелә торган башка вазифаларны да башкарган, салымнар да җыйган. Күп кенә мөрәҗәгатьләрдән соң, 1757 елның 6 июнендәге Сенат указы нигезендә Яңа Мәскәү юлы буенда урнашкан авылларда яшәүче татарлар рекрут йөкләмәсеннән азат ителә, әмма почта һәм хакимият курьерларын бушлай ат белән тәэмин итү мәҗбүрияте сакланып кала. Кагыйдә буенча, һәр 28 ир 3 ат бирергә тиеш була.

1757 елда «чемодан татарлар»ның (ир-атлар) саны 2001не тәшкил итә. Алар Оренбургтан алып Казан губернасы чикләренә кадәрге 16 (кайбер мәгълүматлар буенча – 14) почта станциясендә теркәлгән. ХVIII гасырның 50 нче елларында бу маршрут буенча сәяхәт итүчеләр Бөгелмә идарәчелегенең бер үк вакытта почта станциясе булган (хәзерге ТР территориясендәге) Кандыз, Димскәй, Исхак, Кече Бөгелмә бистәсе, Карабаш, Тайсуган, Түбән Мактама, Әлмәт, Бигәш, Колшәрип, Иске Нәдер, Кичү фельдшанецы торак пунктлары аша узган.

Әлмәт авылында да, Бөгелмә идарәчелегенең башка авылларындагы кебек үк, ямчы татарлар бишенче ревизиядән башлап (1795 ел) аерым теркәлә башлый (162 ир-ат һәм хатын-кыз хисапланган). Элеккеге халык санын алу материалларында алар ясаклы татарлар составында күрсәтелгән. Әлмәттән кала, ямчы татарлар хәзерге Әлмәт районының Габдрахман, Бигәш, Югары Мактама, Кама-Исмәгыйль, Кичүчат, Колшәрип, Миңлебай, Яңа Кәшер, Яңа Нәдер, Сөләй, Тайсуган авылларында да яшәгән. 1829 елда ямчы татарлар дәүләт крестьяннары сословиесе составына кертелә. Алар ямчылык йөкләмәсеннән азат ителә, әмма яңадан дәүләткә рекрутлар бирергә тиеш була.

ХVIII гасырда ямчы татарлар Әлмәт авылы халкының бер өлешен генә тәшкил иткән. 1795 елда халык санын исәпкә алганда, биредә 328 ир-ат һәм хатын-кыз типтәр, 99 башкорт, 78 ясаклы татар, 33 чукынган татар, 7 удел крестьяны һәм бер отставкадагы солдат яшәгәнлеге теркәлгән. Феодаль йөкләмәләрне үтәү, салымнарны түләү һәм җәмәгать эшләрен башкару кебек гамәлләрдә алар бер-берсеннән, дәүләт каршында статуслары төрле булу сәбәпле, нык аерылып торган.
Халык санын исәпкә алу документларында күрсәтелгән категорияләрнең төрлелеге Әлмәттә җирле халыкның акрынлап һәм төрле юллар белән формалашканлыгын күрсәтә. Биредә Әлмәткә нигез салучы Әлмәт Сәет угылының типтәр сословиесенә нисбәтле икәнлеген дә әйтергә кирәк. Тарихи мәгълүматларга караганда, ясаклы татарлар, югарыда телгә алынган Казан өязе авылларыннан кала, Сембер өязе Норлат, Пенза өязе Кандыз, Зөя өязе Әҗем авылларыннан да күчеп килгәннәр.

ХVIII гасырның соңгы унъеллыгында Әлмәт авылында «башкортлар» пәйда була. Татарстан Республикасының Минзәлә, Актаныш, Азнакай, Мөслим, Сарман, Баулы һәм башка районнарының ХVI-ХVII гасырларга караган тарихи чыганакларында еш кына «башкорт», «башкорт волосте», «башкорт җирләре» дигән төшенчәләр очрый. Әмма болар хәзерге башкортларның ата-бабалары түгел. ХVI гасырның урталарында «Башкорт иле» исеме белән Казан ханлыгы яулап алынган вакытта рус армиясе барып җитмәгән территорияне атаганнар. Күрәсең, аның көнбатыш чикләре Русия хакимиятенә шунда ук буйсынган җирбиләүчеләрнең территорияләреннән башланган. Болар – Чулман елгасының урта һәм Агыйделнең түбән агымы буйларында яшәгән гайнә, уран, бүләр, байлар, ирыкты, кара табын һәм танып кабиләләре. Аларның барысын да һәм болардан көнчыгышта – Урал сыртының ике як итәгенә урнашкан кабилә берләшмәләрен руслар «башкортлар» дип атап йөртә башлаган.
Исемнән кала, «башкортлар»ны Русия хакимиятенә ирекле рәвештә кушылганнан соң билгеләнгән шактый югары социаль дәрәҗә дә берләштергән. Патша хакимиятеннән алынган иң төп өстенлекне вотчина (җәмгыять) җирләренә ия булу хокукы биргән. Моннан тыш Мәскәү хакимияте «башкортлар»ның эчке эшләренә тыкшынмау, диннәренә кагылмау, җирле халыкның гореф-гадәтләрен саклау, хакимиятне җирле кабилә түрәләренә калдыру турында вәгъдә иткән. ХVII гасырда «башкорт» термины, сословие белдерүдән кала, территориаль эчтәлеккә дә ия була. Бу исем астында Уфа өязе халыклары да атала башлый. Бирегә, нигездә, Урта Идел буеннан килгән төрле социаль төркемнәр (ясаклы татарлар, типтәрләр, бобыльләр) нинди юллар белән булса да башкорт сословиесенә керергә, ягъни җир һәм салымнар мәсьәләсендә «башкортлар» кебек өстенлек алырга омтылган. Кагыйдә буларак, әлеге төркем вәкилләренең «башкорт исеме астына» керү турындагы үтенечләрен патша хакимияте канәгатьләндерә килгән. Бу очракта гозер бирүчеләрнең нинди этник төркемгә караулары мөһим роль уйнамаган. Татарстанның көнчыгыш районнарына караган ХVIII гасыр документларында «башкортлар» исеме белән еш кына татарлар, чувашлар һәм марилар йөргән. Әлмәт авылындагы «башкортлар» белән дә шундый ук хәл күзәтелә.

Чукынган татарлар Әлмәттә 1790 елда гына күренә башлый. Керәшен татарлары бирегә үзләре яшәгән Зәй-Чишмә авылының тирә-ягындагы Уфа өязе Казан даругасы Бүләр волосте башкортларына караган җирләр «мәңгелеккә һәм нәсел-нәсәп карамагына» секунд-майор Дмитрий Александрович Чирковка сатылганнан соң күченә. Бу шул чор өчен гадәти күренеш булган. Мәсәлән, 1780 елларда шундый ук юл белән граф К.А.Разумовский һәм А.П.Петров-Солово Дала Зәе буендагы зур җир биләмәләренең хуҗаларына әйләнә.

Әлмәт авылына күченгән керәшен татарлары анда элек-электән яшәгән мөселманнарга шактый сизелерлек тискәре йогынты ясаган булырга мөмкин. 1795 елда халык хисабын алганда, авылда мәчет теркәлгән. Россия империясе законы буенча, мәчетләр төзү мөселманнар һәм христианнар бергә яшәгән авылларда тыелган була. Шунлыктан Әлмәткә керәшен татарларының күченүе биредәге мәчетне юкка чыгару куркынычы тудырган. Бу хәл Әби патша (Екатерина II (1762-1796 еллар)), хакимияткә килеп, самодержавиенең дин сәясәтенә берникадәр йомшарулар кертүе сәбәпле генә булмый кала.

ХVIII гасыр дәвамында Әлмәт авылы тарихында шактый кызыклы яңалыклар күзәтелә. Уңайлы географик урынга – Россиянең Европа өлешеннән казах далаларына бара торган транзит юл өстенә – урнашу халыкны төрле тарихи вакыйгаларның шаһиты ясый. 1760-1770 елларда Көнчыгыш Чулман аръягының көньяк районнары аша Петербург Фәннәр академиясе тарафыннан оештырылган «Академик экспедицияләр» маршруты уза. Экспедицияләрнең төп максаты төрле төбәкләрне, аеруча Урал, Урал буе, Алтай, Урта һәм Түбән Идел буйларын өйрәнү була. Сәяхәтчеләр Россиянең табигатен, хуҗалыгын, хал­кының мәдәниятен һәм көнкүрешен тикшергән. Аерым районнарның икътисади торышын, агротехника дәрәҗәсен, авыл хуҗалыгының үсеш перспективаларын, урманчылык, балык тоту тармагын һәм һөнәрчелекне анализлауга аеруча зур әһәмият бирелгән. Шулай ук металлургия, тау-руда заводларының техник-икътисади торышы да игътибарга алынган, халык мәгарифе, медицина хезмәте күрсәтелү һәм этнографик материаллар хакында да мәгълүматлар җыелган.

Тукталу урыннарына карап, өч Академик сәфәр «Оренбург экспедицияләре» дип атала. Аны П.С.Паллас, И.И.Лепёхин, И.И.Фальк кебек мәшһүр галимнәр җитәкләгән. Көнчыгыш Чулман аръягы территориясе аша И.И.Лепёхин һәм П.С.Паллас, шулай ук аның ярдәмчесе, танылган тарихчы һәм географның улы Н.П.Рычков оештырган экспедицияләр маршруты узган. П.С.Палласның юлъязмасында хәзерге Әлмәт районы җирләрендә булуы турында мәгълүмат теркәлеп калган. 1768 елның 3 октябрендә экспедициядә катнашучылар Кичү фельдшанецына килеп җитә. Паллас сәүдәгәр Г.И.Глазовның фельдшанец янындагы бакыр эретү заводында була һәм тасвирлап язып калдыра. Танылган академик һәм аның юлдашлары 1768 елның 4 октябрендә Бигәш, Әлмәт, Карабаш авыллары аша узып, шул ук көнне кичкә таба Бөгелмә бистәсенә барып җитәләр. Анда төн кунып, икенче көндә Паллас Спасс авылына бара һәм анда 11 октябрьгә кадәр П.И.Рычковта кунакта була. Палласның экспедициясе Спасс авылыннан киткәннән соң, Димскәй елгасы аша Татар Димскәе авылы янына барып чыга һәм Сок елгасының югары агымына таба юнәлә. И.И.Лепёхин кебек үк, Паллас та Чуваш Семёново һәм Камышлы авыллары янында табигый рәвештә нефть агып яткан урыннарны карый, нефть чишмәләрен һәм табылган нефтьнең җирле крестьяннар тарафыннан ничек файдаланылганлыгын сурәтли. Бу мәгълүматлар 1773-1788 елларда өч кисәктә дөнья күргән «Россия империясенең төрле провинцияләре буенча сәяхәт» исемле хезмәттә системалаштырыла. П.С.Паллас экспедициясенең иң мөһим нәтиҗәләреннән берсе – махсус әдәбиятта беренче мәртәбә (Н.П.Рычков белән) Бөгелмә-Бәләбәй калкулыгының тасвирлануы.

1773-1775 елларда Әлмәт авылы, Бөгелмә идарәчелегенең башка авыллары кебек үк, Е.И.Пугачёв җитәкчелегендәге крестьяннар баш күтәрүендә катнаша. Баш күтәрүнең беренче чорында (1773 ел, сентябрь – 1774 ел, апрель) Чулман аръягының көньяк-көнчыгышы хәвефнең үзәгендә кала. Казан һәм Оренбург губернала­ры чигендәге Кичү фельдшанецы баш күтәрүчеләргә каршы 1773 елның октябрендә җибәрелгән хөкүмәт гас­кәрләренең туплану урынына әйләнә. Баш командир итеп билгеләнгән генерал-майор В.А.Кар, 1773 елның 31 октябрендә бу урыннан императрицага 500 җәяүле һәм 800гә якын атлы ясаклы татарлардан торган кораллы көчләрне үзенең сафына кушуы турында яза. В.А.Карның корпусы Кичү фельдшанецыннан ноябрь башында чыга һәм яңа Мәскәү юлы буенча горур атлап Оренбургка таба юнәлә. Әмма 7-8 ноябрьләрдә Оренбургтан төньяк-көнбатыш юнәлештә урнашкан Йөзәй авылы янындагы сугышта җиңелә.

Хакимият гаскәренең Яңа Мәскәү юлы буенча даими хәрәкәтләнүенә дә карамастан, кыш башына Бөгелмә идарәчелеге территориясендә унлап баш күтәрүчеләр отряды булган. Аларның саны 15 мең кеше хисапланган, отрядларның 30 пушкасы булуы мәгълүм. Муса Мостафин, Гавриил Давыдов, Осип Енгалычев, Тимербулат һәм Ает Уразмәтовлар отрядлары иң зурлардан саналган. 1773 елның ноябрь-декабрь айларында Чулман аръягының көньяк-көнчыгыш өлеше тулысы белән баш күтәрүчеләр кулына күчкән. В.А.Кардан соң хәрби җитәкче итеп билгеләнгән генерал Ф.Ю.Фрейман, Бөгелмәдә урнашып, хөкүмәт гаскәрләренең калдыклары тупланган башка шәһәр һәм ныгытмалардан тулаем аерылган. Богословски бакыр эретү заводы да баш күтәрү уты астында калган. Аны, баш күтәрүләр тәмамланганчы, көчле отряд саклап торган.

Бары тик 1774 елның гыйнвар азагына гына генерал-аншеф А.И.Би­би­ковка Бөгелмә идарәчелеген үз күзәтүе астына алу мөмкинлеге туа һәм ул гаскәриләрне Бөгелмәгә китерә. Аннан ике якка таба – Оренбург һәм Уфа юнәлешләренә – һөҗүмнәр оештыру җиңеләя. Кырыс җәзалауларга да карамастан, Көнчыгыш Чулман аръягы халыклары тынычланмый. Хакимият вәкилләре авылларда булганда, крестьяннар «гаепләрен таныган», ә җәза отрядлары китеп бару белән, алар янәдән үзидарәләрен торгызган, яңа отрядлар төзегән һәм көрәшне дәвам иткән. Мондый хәл крестьяннар баш күтәрүенең үзенә күрә бер тактикасы төсен алган. Мәгълүм булганча, Бөгелмә, Минзәлә һәм Зәй арасындагы төбәкләрдә баш күтәрүләр 1774 елның мартына кадәр актив барган.

Көрәшнең икенче (1774 ел, апрель-июль уртасы) һәм өченче (1774 ел, июль – 1775 ел) этапларында Көнчыгыш Чулман аръягында крестьяннар чуалышы элеккеге кебек колачлы һәм куәтле җәелми, партизаннар сугышы рәвешен ала. Яңа Мәскәү юлы буендагы авылларда яшәүчеләр, башкортлар белән берләшеп, Оренбург һәм Казан арасындагы юл хәрәкәтенә комачаулыклар ясаган: азык-төлек олауларын һәм башка төрле транспорт чараларын кулга төшергән, үтеп баручы офицерларны үтергән. Җәзалаучылар, хәрбиләр тарафыннан юл никадәр генә сакланса да, җирле халыкны тынычландырып булмаганлыгын таныган. Губерна түрәләре әйтүенчә, хәтта 1774 елның көзендә Пугачёв гаскәре тар-мар ителгәннән соң да, күп авылларда каршылык күрсәтүләр давам иткән.

Идел һәм Урал буйларындагы баш күтәрүләрне бастырганнан соң, Рос­сиядә җитди админстратив-территориаль үзгәртеп корулар башлана. Җирле хакимиятнең көчен ныгыту максатыннан, Екатерина IIнең 1781 елның 23 декабрендә имзаланган Указы нигезендә, элеккеге Оренбург губернасы җирләрендә Уфа идарәчелеге оештырыла. Аның составына Уфа һәм Оренбург өлкәләре кертелә. Уфа өлкәсенә Уфа, Бөре, Минзәлә, Бөгелмә, Богырослан, Бәләбәй, Эстәр­летамак һәм Чиләбе өязләре карый. Бөгелмә өязенең үзәге шәһәр статусын алган Бөгелмә бистәсе була. 1797 елда Бөгелмәдә барлыгы 1858 кеше (868 ир-ат һәм 990 хатын-кыз) хисапланган, алар 359 йортта яшәгән. Бу дәвердә Әлмәттә 708 кеше гомер сөргән. Шулай итеп, ул үз заманы өчен шактый эре авыл саналган. Биредә почта станциясе, казна мәйханәсе, шәхси тимерче алачыгы һәм мәчет эшләгән. Һәр атнаның чәршәмбе көнендә авылда базар оештырылган.

Давыллы ХVIII гасырның әлмәтлеләргә кагылышлы соңгы вакыйгаларыннан берсе – Урал буе җирләренә кантонлы идарә системасы кертелү. Хакимият әлеге чара ярдәмендә төбәкне тулысынча «тынычландырырга» һәм халык массаларының актив баш күтәрүләрен туктатырга өметләнгән. Бу яңалыкның инициаторы Уфа наместнигы генерал-поручик О.А.Игельстром була. Аның тарафыннан башкортларны һәм мещерякларны хәрби идарәгә күчерү турындагы закон проекты әзерләнә. Проект 1798 елның 10 апрелендә Павел I тарафыннан имзалана, башкортлар белән мещеряклар хәрби-йомышлы сословиегә күчерелә һәм территориаль (өяз) принцип буенча формалашкан 11 башкорт (1803 елдан – 12), 5 мещеряк кантоны барлыкка килә. Алар Вятка, Пермь, Оренбург губерналары территориясендә була һәм бары тәртип саннары белән атала. Кантоннар берничә авылны берләштергән, 700дән алып 1 меңгә кадәр ир-ат яшәгән йортларга һәм командаларга бүленә. Әлмәт һәм башка якын-тирә авылларның «башкортлар»ы Оренбург губернасының Бәләбәй, Бөгел­мә һәм Богырослан өязләрен колачлап алган 12 нче башкорт кантонының 2 нче йортына кертелә.

Биредә яшәүче халыкның төп вазифасы 25тән алып 50 яшькәчә ир-атлар башкарырга тиешле хәрби йөкләмәләрне үтәү булган. Оренбург һәм Урал казаклары белән бергә, алар Тубыл елгасыннан Каспий диңгезенә кадәр сузылган Оренбург чиге буйларын саклау хезмәтен башкарган. Уртача 4-5 хуҗалыктан бер кеше чакырылган. Хәрби хезмәткә шәхси сугыш кораллары – сөңге, кылыч, мылтык, уклар һәм һәр сугышчыга дүрт ат белән килү мәҗбүри куелган. Моннан тыш үзләре белән, төрле казна эшләрендә эшләргә туры килсә дип, чалгы һәм балта да алырга тиеш булганнар. Бу коралларны авыл халкы һәм булачак хәрбиләр үз хисабына алган. 6 айга сузыла торган хезмәт ил тыныч вакытларда чират буенча якынча дүрт-биш елдан соң килеп җиткән.

Хәрби йөкләмәдән кала, башкорт һәм мещеряклар конвой (әсирләрне саклап, озатып баручы кораллы отряд) булып йөргән. Башкорт командалары Уфа-Чиләбе юлында (Златоуст заводы аша) хезмәткә һәм сөргенгә сөрелгәннәрне озатып бару эшләренә җәлеп ителгән. Башкортлардан һәм мещеряклардан торган отрядлар Казан, Мәскәү, Петербург, ярминкә уза торган шәһәрләргә полиция хезмәтенә, шулай ук качак крестьяннарны, казак һәм башкортларны эзләүгә дә җибәрелгән. Алга таба алар эшчеләр һәм транспорт командалары составына күбрәк кертелә башлый, төзү эшләре башкара, губерна эчендә, Оренбург чиге буендагы ныгытмаларда һәм Казах даласында йөк ташый.

Шулай итеп, ХVIII гасырда республикабызның көньяк-көнчыгыш ягы «Оренбург төбәге»нең бер өлеше сыйфатында кеше аз яши, уңдырышлы җирләргә бай, хакимият контроле чагыштырмача йомшак булган Россия империясенең «эчке чик буе» хәлендә була. Бу якларга Идел-Кама төбәгеннән төрле милләт вәкилләренең, бигрәк тә татарларның, күпләп күченүе күзәтелә, халыкларның яшәү ареалы киңәя. ХIХ гасырның 60 нчы еллары урталарына кадәр биредә 1798 елда кертелгән хәрби идарә системасы – кантоннар идарәләре – яшәп килә, шул вакытта гына хокукый һәм матди яктан крестьяннардан яхшырак көн күргән башкортлар, мещеряклар, типтәрләр сословиеләре бетерелә, алар игенче-крестьянга әверелә, «чемодан татарлар» социаль группасы исә бу вакыйгаларга кадәр чирек гасыр элек дәүләт крестьяннарына әйләндерелә.

Оренбург губернасы оешкач, хакимият җирле халык өстеннән күзәтүне, салым җыюны яхшырту буенча чаралар күрә, шуларга протест йөзеннән бигрәк тә ХVIII гасырның беренче яртысында Урал буйларында татар һәм башкортларның баш күтәрүләре еш кабатлана. Пугачёв җитәкчелегендәге восстаниедә исә татарлар руслар белән бергә чыгыш ясый.


Айдар Ногманов, тарих фәннәре кандидаты, Татар энциклопедиясе институтының Татарстан Республикасындагы һәм татарлар күпләп яшәгән чит төбәкләрдәге торак пунктлар тарихы бүлегенең мөдире

Русчадан Ленар Гобәйдуллин тәрҗемәсе


Уфа провинциясенең генераль картасы. Төзүче – И.Красильников. 1755 ел. Иллюстрация «Әлмәт – Альметьевск» китабыннан 

Айдар НОГМАНОВ
Безнең мирас
№ 9




